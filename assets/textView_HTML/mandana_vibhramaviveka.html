<div class='content'>&lt;pūrvapakṣa&gt;

<h2 id='PP.0. maṅgala'>PP.0. maṅgala</h2>

<h3 id='1'>1 <small>(<a href='docExplore?doc_id=VibhrV_1'>VibhrV_1</a>)</small></h3>
<p>ātmakhyātir asatkhyātir akhyātiḥ khyātir anyathā /</p>
<p>parīkṣakāṇāṃ vibhrāntau vivādāt sā vivicyate // 1 //</p>

<h2 id='PP.I. ātmakhyāti'>PP.I. ātmakhyāti</h2>

<h3 id='2'>2 <small>(<a href='docExplore?doc_id=VibhrV_2_4'>VibhrV_2_4</a>)</small></h3>
<p>asac cakāsti na vyomakusumaṃ na ........... /</p>
<p>arthaḥ prakāśate 'to dhīs tadākāreti kecana // 2 //</p>

<h3 id='3'>3 <small></small></h3>
<p>asaṃbhavi ca yāvac ca tāvat saṃparihīyatām /</p>
<p>saṃvedyākārasaṃtyāgo na bhrāntitve 'vakalpate // 3 //</p>

<h3 id='4'>4 <small></small></h3>
<p>ekadeśāpabādhena kalpamāne ca bādhake /</p>
<p>na sarvabādhanaṃ yuktam iti nyāyavidaḥ sthitāḥ // 4 //</p>

<p>&lt;PP.II. asatkhyāti&gt;</p>

<h2 id='PP.II.A bauddha asatkhyāti'>PP.II.A bauddha asatkhyāti</h2>

<h3 id='5'>5 <small>(<a href='docExplore?doc_id=VibhrV_5_7'>VibhrV_5_7</a>)</small></h3>
<p>anyo bahir bhāsamāno nāntar arhati dhāraṇam /</p>
<p>asattaiva varaṃ tasya bhrāntitvānuguṇā hi sā // 5 //</p>

<h3 id='6'>6 <small></small></h3>
<p>nāntarvartitayā bhrāntir asattvena tu seṣyate /</p>
<p>akalpayitvāntas tasmād asattāṃ khalv acīkḷpat // 6 //</p>

<h3 id='7'>7 <small></small></h3>
<p>nāntarvartibahirbhāso bhrāntitvānupapattitaḥ /</p>
<p>asattvenaiva tatkḷptau na pramāṇavatī hi sā // 7 //</p>

<h3 id='8'>8 <small>(<a href='docExplore?doc_id=VibhrV_8_10'>VibhrV_8_10</a>)</small></h3>
<p>yathāvabhāsamānasya kalpyāsattā niyogataḥ /</p>
<p>antarbhāve 'pi ca bahirbhāve bhrāntir na yujyate // 8 //</p>

<h3 id='9'>9 <small></small></h3>
<p>akhyāter aviśeṣeṇa syāt suṣupte 'pi vibhramaḥ /</p>
<p>akhyātiḥ khalu tatrāpi na cākhyātir viśiṣyate // 9 //</p>

<h3 id='10'>10 <small></small></h3>
<p>upālambhasya na padam asato 'tra prakāśanam /</p>
<p>ata eva yato bhrāntiḥ samyakkhyātau tathā bhavet // 10 //</p>

<h3 id='11'>11 <small>(<a href='docExplore?doc_id=VibhrV_11_13'>VibhrV_11_13</a>)</small></h3>
<p>yujyate nānyathākhyātir niradhiṣṭhānavibhrame /</p>
<p>svapne hi niradhiṣṭhāno vibhramo vītasaṃśayaḥ // 11 //</p>

<h3 id='12'>12 <small></small></h3>
<p>tatrāpy avartamānaṃ ced gṛhyate vartamānavat /</p>
<p>avartamānasyāsattā khapuṣpān na viśiṣyate // 12 //</p>

<h3 id='13'>13 <small></small></h3>
<p>atyantānanubhūtānāṃ parasparaparāṇudām /</p>
<p>dṛṣṭeś cāvartamānasya na khyānaṃ vartamānavat // 13 //</p>

<h3 id='14'>14 <small>(<a href='docExplore?doc_id=VibhrV_14_16'>VibhrV_14_16</a>)</small></h3>
<p>khapuṣpatulye kā khyātir nīrūpeṇaiva bhāsanāt /</p>
<p>tad api vyavahārāṅgaṃ rūpavattvena bhāsanāt // 14 //</p>

<h3 id='15'>15 <small></small></h3>
<p>kalpanāyām api tv evaṃ nāsatkhyātivivarjanam /</p>
<p>prakārāntarasaṃsargo nanv asann eva bhāsate // 15 //</p>

<h3 id='16'>16 <small></small></h3>
<p>tasmād asata evedaṃ rūpavattvena bhāsanam /</p>
<p>avaśyakalpanīyatvāt kalpanāyāś ca lāghavāt // 16 //</p>

<h3 id='17'>17 <small>(<a href='docExplore?doc_id=VibhrV_17_19'>VibhrV_17_19</a>)</small></h3>
<p>prāktattvajñānasaṃskāras tatprabodhas sakāraṇaḥ /</p>
<p>smarāmīti pramoṣas sahetur indriyayoginaḥ // 17 //</p>

<h3 id='18'>18 <small></small></h3>
<p>bhrāntau sahākṣair manaso duṣṭatāntarvivartitā /</p>
<p>kāmaprakarṣamaraṇamūrcchāśokāmayādiṣu // 18 //</p>

<h3 id='19'>19 <small></small></h3>
<p>ucchedakeṣu bahulaṃ saṃskārasyānuvartanam /</p>
<p>parapakṣeṣu kalpyāni bhūyiṣṭhānīti dṛśyate // 19 //</p>

<h3 id='20'>20 <small>(<a href='docExplore?doc_id=VibhrV_20_23'>VibhrV_20_23</a>)</small></h3>
<p>sarvasaṃskāravicchedimaraṇāntarite 'smṛteḥ /</p>
<p>janmāntarānubhūtaṃ ca na smaryata iti sthitam // 20 //</p>

<p>............................................. // 21 //</p>

<h3 id='22'>22 <small></small></h3>
<p>mandasaṃskārasahakṛd ucchede tena vā vinā /</p>
<p>doṣaiḥ kṣataṃ manaḥ kāryi praṇidhānādivarjitam // 22 //</p>

<h3 id='23'>23 <small></small></h3>
<p>doṣair avikṛtaṃ svasthaṃ praṇidhānādisaṃskṛtam /</p>
<p>na kāryavaj jāgarāyām aho nayavidāṃ paraḥ // 23 //</p>

<h3 id='24'>24 <small>(<a href='docExplore?doc_id=VibhrV_24_27'>VibhrV_24_27</a>)</small></h3>
<p>doṣakṣatiḥ kāryaśaktihānirūpā ca vidyate /</p>
<p>atirekaś ca kāryasyety aho nyāyavivekitā // 24 //</p>

<h3 id='25'>25 <small></small></h3>
<p>adhyārope bhaved gauṇī vāhīke gomatir yathā /</p>
<p>na saṃvidānuguṇyaṃ syān na vivekamatir yadi // 25 //</p>

<h3 id='26'>26 <small></small></h3>
<p>akhyātir api saṃvittiṃ naivānveti yato matiḥ /</p>
<p>sāmānādhikaraṇyena rūpyam etad iti sthitā // 26 //</p>

<h3 id='27'>27 <small></small></h3>
<p>tasmād vibhrama evāyam iti yukto viniścayaḥ /</p>
<p>na saṃvidanusāreṇa nimittaṃ tasya yujyate // 27 //</p>

<h2 id='PP.II.B vedānta asatkhyāti'>PP.II.B vedānta asatkhyāti</h2>

<h3 id='28'>28 <small>(<a href='docExplore?doc_id=VibhrV_28_30'>VibhrV_28_30</a>)</small></h3>
<p>ato 'nirvacanīyatvaṃ varaṃ brahmavido viduḥ /</p>
<p>avidyāyā avidyātvam anyathā parihīyate // 28 //</p>

<h3 id='29'>29 <small></small></h3>
<p>sattve na mithyā śūnyatve durnirūpaṃ prakāśanam /</p>
<p>sadasadbhyām anirvācyāṃ tām avidyāṃ pracakṣate // 29 //</p>

<h3 id='30'>30 <small></small></h3>
<p>vastuno 'nveṣaṇā tasyāṃ bāhyābhyantaravartinaḥ /</p>
<p>na yujyate yatra tatra vedyavastuni tatkṣateḥ // 30 //</p>

<h3 id='31'>31 <small>(<a href='docExplore?doc_id=VibhrV_31_33'>VibhrV_31_33</a>)</small></h3>
<p>nāmarūpaprapañco 'yam avidyaiva ca varṇyate /</p>
<p>anyasya tv anyathā khyātau na prapañcavyapahnavaḥ // 31 //</p>

<h3 id='32'>32 <small></small></h3>
<p>akhyātau śūnyam eva syāt prapañcaḥ kiṃnibandhanaḥ /</p>
<p>aprapañcaḥ saprapañcarūpo bhātīti yujyate // 32 //</p>

<h3 id='33'>33 <small></small></h3>
<p>asphuṭagrahaṇe kāmam mā bhasi sphuṭam ātmanā /</p>
<p>avidyamāne tv adhyasye vaiśvarūpyaṃ vṛthākṛtam // 33 //</p>

<h3 id='34'>34 <small>(<a href='docExplore?doc_id=VibhrV_34_36'>VibhrV_34_36</a>)</small></h3>
<p>citau vicitrākārāyāṃ prapañcātmatayaiva hi /</p>
<p>anirmokṣas tathā ca syād athavānityatāpatet // 34 //</p>

<h3 id='35'>35 <small></small></h3>
<p>anekākāravibhrāntau gandharvanagarādiṣu /</p>
<p>ākārā vyaktam ekasyā dhiyo 'satyāś cakāsati // 35 //</p>

<h3 id='36'>36 <small></small></h3>
<p>na bhūtaṃ cetaso rūpaṃ nādhyāropāsphuṭagrahau /</p>
<p>vibhrameṣu vivartatvam ato brahmavidāṃ matam // 36 //</p>

<h2 id='PP.III. akhyāti'>PP.III. akhyāti</h2>

<h3 id='37'>37 <small>(<a href='docExplore?doc_id=VibhrV_37_39'>VibhrV_37_39</a>)</small></h3>
<p>asato bhāsanāyogād virodhāt saṃvido 'paraḥ /</p>
<p>avocan nipuṇam anyo vibhramaṃ samyagagraham // 37 //</p>

<h3 id='38'>38 <small></small></h3>
<p>na kiṃcid bhāsate ceti viruddham iva dṛśyate /</p>
<p>bhāsane rūpavattvena nāsat saṃvidvirodhataḥ // 38 //</p>

<h3 id='39'>39 <small></small></h3>
<p>anyasyāpy anyathākhyātir ata eva na yujyate /</p>
<p>anyat prakāśate cānyad grāhyam ity atidurghaṭam // 39 //</p>

<h3 id='40'>40 <small>(<a href='docExplore?doc_id=VibhrV_40_42'>VibhrV_40_42</a>)</small></h3>
<p>ālambanaṃ na hetutvamātrād akṣe 'pi tad yataḥ /</p>
<p>ālambanaṃ na hetutvamātreṇa vyavatiṣṭhate // 40 //</p>

<h3 id='41'>41 <small></small></h3>
<p>yady ālambanarūpāc ca dhīr anyad avabhāsayet /</p>
<p>tato 'nālambanaiva syāt tasya tallakṣaṇacyuteḥ // 41 //</p>

<h3 id='42'>42 <small></small></h3>
<p>tathā ca tatsvabhāvāyā nārthatattvaviniścayaḥ /</p>
<p>sāpekṣāyā api grāhyahīnā sā ced avedikā // 42 //</p>

<p>....................................... // 43 //</p>

<h3 id='44'>44 <small>(<a href='docExplore?doc_id=VibhrV_44_46'>VibhrV_44_46</a>)</small></h3>
<p>smṛtitvāśaṅkayā nātra vartamāne na niścayaḥ /</p>
<p>vivekāgrahaṇaṃ yasmād dhetubhāve na yujyate // 44 //</p>

<h3 id='45'>45 <small></small></h3>
<p>hetūpaghāte khalu tat tadabhāve sphuṭagrahaḥ /</p>
<p>yatnenānupalabdheś ca tadabhāve ca niścayaḥ // 45 //</p>

<h3 id='46'>46 <small></small></h3>
<p>sadṛśādṛṣṭacintādyāḥ smṛtibījasya bodhakāḥ /</p>
<p>smarāmīti ca pramoṣāt prāyeṇādhyakṣavibhramaḥ // 46 //</p>

<p>iti pūrvapakṣaḥ //</p>

<p>&lt;uttarapakṣa&gt;</p>

<h2 id='UP.I. anyathākhyātisiddhi'>UP.I. anyathākhyātisiddhi</h2>

<h3 id='47'>47 <small>(<a href='docExplore?doc_id=VibhrV_47'>VibhrV_47</a>)</small></h3>
<p>ekāntasattve kā bhrāntir asattve kiṃ prakāśatām /</p>
<p>dvayānuguṇyād vṛddhānāṃ saṃmatā khyātir anyathā // 47 //</p>

<p>&lt;UP.II. akhyātinirāsa&gt;</p>

<h2 id='UP.II.A'>UP.II.A</h2>

<p>&lt;Widerlegung der Behauptung, Irrtum sei Nichterscheinen&gt;</p>

<h3 id='48'>48 <small>(<a href='docExplore?doc_id=VibhrV_48_50'>VibhrV_48_50</a>)</small></h3>
<p>yatra na prathate kiṃcit tatra tāvan na vibhramaḥ /</p>
<p>suṣuptāv iva bhūcchāyā tamo bhāvo yathekṣyate // 48 //</p>

<h3 id='49'>49 <small></small></h3>
<p>dvayor ekasya vā khyātir asamyag vibhramo mataḥ /</p>
<p>tatra keyam asamyaktā vijñānastham apāṭavam // 49 //</p>

<h3 id='50'>50 <small></small></h3>
<p>atha sarvaprakārāṇām agrahaḥ kasyacid grahaḥ /</p>
<p>vastuno 'tatprakārasya tathā khyātis tu neṣyate // 50 //</p>

<h3 id='51'>51 <small>(<a href='docExplore?doc_id=VibhrV_51_53'>VibhrV_51_53</a>)</small></h3>
<p>tatra dūrasthite sūkṣme bhavaty apaṭudarśanam /</p>
<p>sāmānyamātrakhyātir vā na bhramaś ca pratīyate // 51 //</p>

<h3 id='52'>52 <small></small></h3>
<p>na ca sarvātmanārthasya jñānaṃ kiṃcana bodhakaṃ /</p>
<p>sarvavijñānamithyātvam āpannaṃ punar anyathā // 52 //</p>

<h3 id='53'>53 <small></small></h3>
<p>ato nāvartamānatvājñānāt svapnamatir mṛṣā /</p>
<p>vartamānatvabodhāt tu tathaikatvādhiropaṇāt // 53 //</p>

<h3 id='54'>54 <small>(<a href='docExplore?doc_id=VibhrV_54_56'>VibhrV_54_56</a>)</small></h3>
<p>mithyā rajatadhīr nātra vivekānavadhāraṇāt /</p>
<p>pratyabhijñānavibhrāntau na smṛtitvaṃ na gamyate // 54 //</p>

<h3 id='55'>55 <small></small></h3>
<p>ekasya ca viviktatvād itarasya viviktatā /</p>
<p>pratyakṣād avivekāc ca yuktaḥ pratyakṣavibhramaḥ // 55 //</p>

<h3 id='56'>56 <small></small></h3>
<p>syāt smṛtād avivekāc ca smṛtigocaravibhramaḥ /</p>
<p>............................................ // 56 //</p>

<h3 id='57'>57 <small>(<a href='docExplore?doc_id=VibhrV_57_59'>VibhrV_57_59</a>)</small></h3>
<p>.................................................. /</p>
<p>niyatā na pravṛttiḥ syān neṣṭā cet khyātir anyathā // 57 //</p>

<h3 id='58'>58 <small></small></h3>
<p>na dṛśyādṛśyayor bhedaḥ khyātiś cen nepsitātmanaḥ /</p>
<p>nanu no viparītārthā dhīḥ pratītivirodhataḥ // 58 //</p>

<h3 id='59'>59 <small></small></h3>
<p>anāśvāsāc ca rajatapratyayo rajate smṛtiḥ /</p>
<p>naitan na hi pravarteta śuktikāśakale tadā // 59 //</p>

<h3 id='60'>60 <small>(<a href='docExplore?doc_id=VibhrV_60_62'>VibhrV_60_62</a>)</small></h3>
<p>rajate sā pravṛttiś cen na tasyāsaṃnidhānataḥ /</p>
<p>asaṃnidhānābodhāc cet pravṛttiniyamaḥ kutaḥ // 60 //</p>

<h3 id='61'>61 <small></small></h3>
<p>pravartate yat tatraiva tat tatsaṃnidhikāritam /</p>
<p>anyatra bhedagrahaṇād vivekāgrahaṇāt tathā // 61 //</p>

<h3 id='62'>62 <small></small></h3>
<p>pravṛttibhedaḥ sādṛśyād vivekāgrahaṇaṃ yadi /</p>
<p>adṛṣṭeṣu pravarteta loṣṭādiṣv avivekataḥ // 62 //</p>

<h3 id='63'>63 <small>(<a href='docExplore?doc_id=VibhrV_63_65'>VibhrV_63_65</a>)</small></h3>
<p>na tatra yadi tadbuddhiḥ śuktikāśakale 'pi na /</p>
<p>athāsti viparītārthā khyātir nihnūyate katham // 63 //</p>

<h3 id='64'>64 <small></small></h3>
<p>adṛṣṭatvād apravṛttiḥ śuktikāśakale samā /</p>
<p>dṛṣṭaṃ tad yena rūpeṇa tat pravṛtter akāraṇam // 64 //</p>

<h3 id='65'>65 <small></small></h3>
<p>dṛṣṭasmṛtāvivekāc ced idam atra parīkṣyatām /</p>
<p>tattvabodhād athātattvābodhād rajatavedanāt // 65 //</p>

<h3 id='66'>66 <small>(<a href='docExplore?doc_id=VibhrV_66_68'>VibhrV_66_68</a>)</small></h3>
<p>dṛṣṭe pravṛttiḥ pūrvasmin viparītārthatā mateḥ /</p>
<p>na dṛṣṭādṛṣṭayor bhedaḥ parasmin nopayoginī // 66 //</p>

<h3 id='67'>67 <small></small></h3>
<p>khayogadarśane te hi samāropopayoginī /</p>
<p>nādṛṣṭe 'saṃprayukte vā cākṣuṣaḥ syād viparyayaḥ // 67 //</p>

<h3 id='68'>68 <small></small></h3>
<p>smṛtipramāṇaphalayor nānātvaṃ yadi ceṣyate /</p>
<p>vivecitas tayos svārtho 'vivekaḥ kiṃnibandhanaḥ // 68 //</p>

<h3 id='69'>69 <small>(<a href='docExplore?doc_id=VibhrV_69_71'>VibhrV_69_71</a>)</small></h3>
<p>anyasmāt sā svaviṣayaṃ vivinakti smṛtir na cet /</p>
<p>sāmānyadṛṣṭau cānyasya smṛtau syād vā sadā bhramaḥ // 69 //</p>

<h3 id='70'>70 <small></small></h3>
<p>smarāmīti vivekān na yadi naitat prakalpate /</p>
<p>phalābhede phalonneyajñānabhedamatiḥ kutaḥ // 70 //</p>

<h3 id='71'>71 <small></small></h3>
<p>smarāmīti ca vijñānaṃ smṛter anyad udāhṛtam /</p>
<p>na ca mānaphalād bhinnāt tat sidhyati phalād ṛte // 71 //</p>

<h3 id='72'>72 <small>(<a href='docExplore?doc_id=VibhrV_72_74'>VibhrV_72_74</a>)</small></h3>
<p>manodoṣād yadi svārtho na smṛtyā pravivicyate /</p>
<p>timirādau kathaṃ svasthe svānte keśādivibhramaḥ // 72 //</p>

<h3 id='73'>73 <small></small></h3>
<p>na tatrāpi mano duṣṭam arthāntaravivecanāt /</p>
<p>jñānād eva hi dṛṣṭatvakalpanāyāś ca gauravāt // 73 //</p>

<h3 id='74'>74 <small></small></h3>
<p>budhyamāno vivekaṃ ca paśyāmīndriyadoṣataḥ /</p>
<p>citrādirūpān dīpādīn iti lokaḥ prabhāṣate // 74 //</p>

<h3 id='75'>75 <small>(<a href='docExplore?doc_id=VibhrV_75_78'>VibhrV_75_78</a>)</small></h3>
<p>indriyāṇāṃ doṣabhedān niyatabhrāntidarśanam /</p>
<p>na syād yasyāgrahe doṣavyāpāra iti niścayaḥ // 75 //</p>

<h3 id='76'>76 <small></small></h3>
<p>na ca sarvā niyogena bhrāntiḥ sādṛśyabandhanā /</p>
<p>śvete pītabhramo dṛṣṭo madhure tiktavibhramaḥ // 76 //</p>

<h3 id='77'>77 <small></small></h3>
<p>avyāpṛtau ca tatprāpter nāntaḥpittapravedanam /</p>
<p>atyāsannasya saṃvittir durlabhā cāñjanādivat // 77 //</p>

<h3 id='78'>78 <small></small></h3>
<p>na cākṣavṛttitajjanmajñānabhedāvivekajāḥ /</p>
<p>dvicandrādibhramās te hi na pratyakṣe na ca smṛte // 78 //</p>

<h2 id='UP.II.B'>UP.II.B</h2>

<p>&lt;Widerlegung der Einwände des Vertreters der Akhyātiḥ gegen die Anyathākhyātiḥ&gt;</p>

<h3 id='79'>79 <small>(<a href='docExplore?doc_id=VibhrV_79_81'>VibhrV_79_81</a>)</small></h3>
<p>anyathālambanatve ca na nirālambanā matiḥ /</p>
<p>anyenāpi hi rūpeṇa cakṣur nālambate 'kṣadhīḥ // 79 //</p>

<h3 id='80'>80 <small></small></h3>
<p>ālambanārthas tadyuktavyavahārasya yogyatā /</p>
<p>anyasyāpi hi naivānyas sa ity eva hi darśitam // 80 //</p>

<h3 id='81'>81 <small></small></h3>
<p>pravṛttiś śuktiśakale tathā ca rajatārthinaḥ /</p>
<p>ābhāsate kathaṃcic ca tan nātyantaṃ na bhāsate // 81 //</p>

<h3 id='82'>82 <small>(<a href='docExplore?doc_id=VibhrV_82_84'>VibhrV_82_84</a>)</small></h3>
<p>tena nāvedikā yat tu tadrūpāvyabhicārataḥ /</p>
<p>prāmāṇyam ānapekṣyaṃ hi syād anyathā trapākaram // 82 //</p>

<h3 id='83'>83 <small></small></h3>
<p>trapākaraṃ kathaṃ tan naḥ svataḥprāmāṇyavādinām /</p>
<p>apy anyo 'vyabhicāreṇa dhīprāmāṇyam upāgamat // 83 //</p>

<h3 id='84'>84 <small></small></h3>
<p>bodhād eva pramāṇatvam iti mīmāṃsakasthitim /</p>
<p>vidann avyabhicāreṇa tāṃ vyudasyaty apaṇḍitaḥ // 84 //</p>

<h3 id='85'>85 <small>(<a href='docExplore?doc_id=VibhrV_85_87'>VibhrV_85_87</a>)</small></h3>
<p>arthenāvyabhicāraś cen nābuddhena pramīyate /</p>
<p>jñānasyāvyabhicārāc ca tadbodha iti durghaṭam // 85 //</p>

<h3 id='86'>86 <small></small></h3>
<p>upāsyo 'vyatirekaś ca tajjñānasya tathānyathā /</p>
<p>nāsiddhāvyatirekeṇa sa parāmṛśyate .......... // 86 //</p>

<h3 id='87'>87 <small></small></h3>
<p>api cāvyatireko 'pi jñānarūpeṇa vedyate /</p>
<p>khyātau ca viparītāyāṃ tadvirodhaprasaṅgataḥ // 87 //</p>

<h3 id='88'>88 <small>(<a href='docExplore?doc_id=VibhrV_88_90'>VibhrV_88_90</a>)</small></h3>
<p>tathā sati tad evāstu viṣayasyāvabodhakam /</p>
<p>artho nāvyatirekeṇa tatsāmarthyāptasaṃvidā // 88 //</p>

<h3 id='89'>89 <small></small></h3>
<p>vyabhicārāpratītyā ced aprāmāṇyanirākṛtiḥ /</p>
<p>dūṣite vyabhicāreṇa na syāj jñāne pramāṇatā // 89 //</p>

<h3 id='90'>90 <small></small></h3>
<p>naitad avyabhicāreṇa prāmāṇyaṃ yasya duṣyati /</p>
<p>vyabhicārād asau liṅgaṃ yathā nākṣaṃ tathāpi tat // 90 //</p>

<h3 id='91'>91 <small>(<a href='docExplore?doc_id=VibhrV_91_93'>VibhrV_91_93</a>)</small></h3>
<p>saṃbandhajñānasāpekṣaṃ yad upaity upayogitām /</p>
<p>dūṣitaṃ vyabhicāreṇa tat syāt saṃśayakāraṇam // 91 //</p>

<h3 id='92'>92 <small></small></h3>
<p>duṣyati vyabhicāreṇa bodhakaṃ sattayaiva na /</p>
<p>vijñānāc cārthasaṃvittis sattayaivendriyādivat // 92 //</p>

<h3 id='93'>93 <small></small></h3>
<p>liṅgasyāvyabhicārād yat prāpyate rūpato 'sya tat /</p>
<p>siddhapratyayasāmarthyapūrvau neto nimittatām // 93 //</p>

<h3 id='94'>94 <small>(<a href='docExplore?doc_id=VibhrV_94_96'>VibhrV_94_96</a>)</small></h3>
<p>prāmāṇye tadabhāve cāvyatirekaviparyayau /</p>
<p>tathā hy avyatireko 'pi bodhād evopavarṇitaḥ // 94 //</p>

<h3 id='95'>95 <small></small></h3>
<p>vyatireko bādhabodhād iti tacchaktiyuktatā /</p>
<p>asiddhe jñānasāmarthye so 'siddho dūṣakaḥ katham // 95 //</p>

<h3 id='96'>96 <small></small></h3>
<p>siddhe 'pi siddhasāmarthyam asāmarthyaṃ kathaṃ nayet /</p>
<p>nanu ca vyabhicāritve bādhakajñānasaṃmate // 96 //</p>

<h3 id='97'>97 <small>(<a href='docExplore?doc_id=VibhrV_97_99'>VibhrV_97_99</a>)</small></h3>
<p>jñānarūpasya tenaiva vihanyeta pramāṇatā /</p>
<p>artho yathā jñānarūpāt tathaivety avasīyate // 97 //</p>

<h3 id='98'>98 <small></small></h3>
<p>vyabhicāramater eva na tathaiveti gamyate /</p>
<p>tat satyaṃ bādhakajñānaṃ yatra tatra vihanyate // 98 //</p>

<h3 id='99'>99 <small></small></h3>
<p>anyatra tu vighātaḥ syān na sākṣān nāpi cārthataḥ /</p>
<p>anumānaṃ bhavet tac ca tenāpahṛtagocaram // 99 //</p>

<h3 id='100'>100 <small>(<a href='docExplore?doc_id=VibhrV_100_102'>VibhrV_100_102</a>)</small></h3>
<p>nodeti jāgrato buddhir iti bhāṣye nidarśitam /</p>
<p>vyabhicārajñānamātrāt prāmāṇyasya na naḥ kṣatiḥ // 100 //</p>

<h3 id='101'>101 <small></small></h3>
<p>vyabhicāriṇi nāśvāsaḥ ...................... /</p>
<p>............................................ // 101 //</p>

<h3 id='102'>102 <small></small></h3>
<p>tridhāpi vyabhicāreṇa prāmāṇyaṃ nopahanyate /</p>
<p>uktaṃ nāvyatirekasya pramāṇatvanimittatā // 102 //</p>

<h3 id='103'>103 <small>(<a href='docExplore?doc_id=VibhrV_103_105'>VibhrV_103_105</a>)</small></h3>
<p>yena syād dhetvabhāvena vyabhicāre viparyayaḥ /</p>
<p>dhūmādīnām api na tad varṇyate 'vyabhicārataḥ // 103 //</p>

<h3 id='104'>104 <small></small></h3>
<p>bodhād eva tadutpattāv aṅgabhāvo 'sya saṃmataḥ /</p>
<p>tathā hy avyabhicārāṇāṃ kutaścana nimittataḥ // 104 //</p>

<h3 id='105'>105 <small></small></h3>
<p>bodhasyānudaye kaścit prāmāṇyaṃ nānumanyate /</p>
<p>ekārthaniyataṃ bodhaṃ janayad vyabhicāry api // 105 //</p>

<h3 id='106'>106 <small>(<a href='docExplore?doc_id=VibhrV_106_108'>VibhrV_106_108</a>)</small></h3>
<p>pramāṇam iṣyate cakṣur nīle bhāve site bhavat /</p>
<p>na cāpi vyabhicārasya sākṣāt prāmāṇyaghātitā // 106 //</p>

<h3 id='107'>107 <small></small></h3>
<p>kvacid dṛṣṭā bhrāntibodhe bādhadhīr upaghātikā /</p>
<p>prameyatvordhvatādīnāṃ bodha evāvadhārakaḥ // 107 //</p>

<h3 id='108'>108 <small></small></h3>
<p>nāstīti na pramāṇatvaṃ hetvabhāvāc ca nāsty asau /</p>
<p>tadbhāvāc ca pramāṇatvam akṣāṇāṃ vyabhicāriṇām // 108 //</p>

<h3 id='109'>109 <small>(<a href='docExplore?doc_id=VibhrV_109_111'>VibhrV_109_111</a>)</small></h3>
<p>na cāvadhārite yukto dvaividhyāt saṃśayodbhavaḥ /</p>
<p>na niścite 'pi hi sthāṇāv ūrdhvatvena viśerate // 109 //</p>

<h3 id='110'>110 <small></small></h3>
<p>.......................................... /</p>
<p>na cāvadhāraṇād eva tattvato 'navadhāraṇam // 110 //</p>

<h3 id='111'>111 <small></small></h3>
<p>evaṃ yatas tato naivaṃ bhaved atisubhāṣitam /</p>
<p>utpattyaiva ca vijñānaṃ tathātvasyāvadhārakam // 111 //</p>

<h3 id='112'>112 <small>(<a href='docExplore?doc_id=VibhrV_112_114'>VibhrV_112_114</a>)</small></h3>
<p>na cet tathā nānyato 'pi tasya prāmāṇyasaṃbhavaḥ /</p>
<p>pramāṇatvāpramāṇatve 'vyatirekaviparyayau // 112 //</p>

<h3 id='113'>113 <small></small></h3>
<p>anaṅge iti moghaiva tayor atra vicāraṇā /</p>
<p>ato 'vadhāraṇābhāsavyabhicārāt parīkṣaṇam // 113 //</p>

<h3 id='114'>114 <small></small></h3>
<p>prastutya ................................ /</p>
<p>hetvabhāve phalābhāvaniyamo syāt tato gate // 114 //</p>

<h3 id='115'>115 <small>(<a href='docExplore?doc_id=VibhrV_115_120ab'>VibhrV_115_120ab</a>)</small></h3>
<p>abhāve hetudoṣāṇāṃ tathākhyātiviniścayaḥ /</p>
<p>hetau phalaṃ na niyataṃ pariṇāmādyapekṣiṇi // 115 //</p>

<h3 id='116'>116 <small></small></h3>
<p>aduṣṭe 'pi tato hetau na sphuṭagrahaniścayaḥ /</p>
<p>pratyakṣo 'nubhavaḥ sādhyo na hetor vyabhicāriṇaḥ // 116 //</p>

<h3 id='117'>117 <small></small></h3>
<p>viparyayaphalābhāvo hetvabhāvāt tu yujyate /</p>
<p>nirodhād yuktakāryasya viparītasya sādhanāt // 117 //</p>

<h3 id='118'>118 <small></small></h3>
<p>doṣāṇāṃ nitarāṃ doṣabhāvo 'bhivyaktim ṛcchati /</p>
<p>kāryātireko jaṭhare vahnau dṛṣṭaś ca bhasmake // 118 //</p>

<h3 id='119'>119 <small></small></h3>
<p>kāmādyupaplute citte dṛṣṭitā smaraṇātmani /</p>
<p>sāmānādhikaraṇyenāmukharūpyapratītitaḥ // 119 //</p>

<h3 id='120ab'>120ab <small></small></h3>
<p>abhinnaikā ca sā saṃvit kaṃ pakṣam apabadhatām /</p>

<h2 id='III asatkhyātinirāsa'>III asatkhyātinirāsa</h2>

<p>&lt;III.A&gt;</p>

<h3 id='120cd'>120cd <small>(<a href='docExplore?doc_id=VibhrV_120cd_123'>VibhrV_120cd_123</a>)</small></h3>
<p>śūnyaṃ prakāśate ceti dvayaṃ vipratiṣedhavat // 120 //</p>

<h3 id='121'>121 <small></small></h3>
<p>bhāsane rūpavattvena śūnyaivocyeta śūnyatā /</p>
<p>sarvarūpaviveko hi śūnyam ity abhibhāṣyate // 121 //</p>

<h3 id='122'>122 <small></small></h3>
<p>parai rūpābhyupagame tatra śūnyaiva śūnyadhīḥ /</p>
<p>abhāvo bhāvarūpeṇa bhātīti yadi manyate // 122 //</p>

<h3 id='123'>123 <small></small></h3>
<p>anyathā khyātir eveṣṭā śūnyaṃ tad api cen matam /</p>
<p>naitad vipratiṣidhyete śūnyatābhāvarūpate // 123 //</p>

<h3 id='124'>124 <small>(<a href='docExplore?doc_id=VibhrV_124_126'>VibhrV_124_126</a>)</small></h3>
<p>ato 'taddeśakālatvamātraṃ tasyeha śūnyatā /</p>
<p>nanv asti yad yathā vastu tathā khyātau na vibhramaḥ // 124 //</p>

<h3 id='125'>125 <small></small></h3>
<p>na yathāsti tathā khyātau śūnyakhyāter na mucyate /</p>
<p>kecid āhuḥ prakāribhyaḥ prakārā na cakāsati // 125 //</p>

<h3 id='126'>126 <small></small></h3>
<p>viviktās te tathā bhānti te ca santa iti sthitiḥ /</p>
<p>anye tanmātraśūnyatvaṃ manvate nānyathā bhramaḥ // 126 //</p>

<h3 id='127'>127 <small>(<a href='docExplore?doc_id=VibhrV_127_129'>VibhrV_127_129</a>)</small></h3>
<p>nānyathā dhīr vastuniṣṭhā vastvālambād vinā na sā /</p>
<p>svayaṃ tu vārttikakṛtā samādhir iha varṇitaḥ // 127 //</p>

<h3 id='128'>128 <small></small></h3>
<p>bhāvāntaram abhāvo 'nyo na kaścid anirūpaṇāt /</p>
<p>satyaṃ yathāsti na tathā bhāsane vibhramo mataḥ // 128 //</p>

<h3 id='129'>129 <small></small></h3>
<p>na yenāsti prakāreṇa na tu tucchaḥ pratīyate /</p>
<p>tathā katham abhāvo 'sya sa hi bhāti tathā ca saḥ // 129 //</p>

<h3 id='130'>130 <small>(<a href='docExplore?doc_id=VibhrV_130_132'>VibhrV_130_132</a>)</small></h3>
<p>bhāvāntaram abhāvo hi kayācit tu vyapekṣayā /</p>
<p>anyathākhyātipakṣe ca na prakārāntaraṃ na sat // 130 //</p>

<h3 id='131'>131 <small></small></h3>
<p>anyasya ca na tasyeti khyātir yuktā mṛṣā ca sā /</p>
<p>prakārāntarasaṃsargo nanv asann eva bhāsate // 131 //</p>

<h3 id='132'>132 <small></small></h3>
<p>saṃvedyaṃ nānyarupatvam anyasya ............ /</p>
<p>bhinnayor atra saṃsargo na kaścid avabhāsate // 132 //</p>

<h3 id='133'>133 <small>(<a href='docExplore?doc_id=VibhrV_133_135'>VibhrV_133_135</a>)</small></h3>
<p>anyātmanāparakhyātiḥ sa cābhāvo 'sya tan mṛṣā /</p>
<p>abhāvagrāhiṇī buddhir bhāvāntaram upāśritā // 133 //</p>

<h3 id='134'>134 <small></small></h3>
<p>tadanyasmāt pṛthaktvena nirupākhyo na vidyate /</p>
<p>ato bhāvāntaraṃ muktvā tatrābhāvānirūpaṇāt // 134 //</p>

<h3 id='135'>135 <small></small></h3>
<p>na buddhyā bhāvaśūnyatvaṃ mṛṣā ceti vipaścitaḥ /</p>
<p>na vai śaśaviṣāṇe 'pi khyātasya nirupākhyatā // 135 //</p>

<h3 id='136'>136 <small>(<a href='docExplore?doc_id=VibhrV_136_138'>VibhrV_136_138</a>)</small></h3>
<p>śaśasaṃsargirūpaṃ hi viṣāṇaṃ tatra gamyate /</p>
<p>avastu tac ca no yena khuradharmiṇi vīkṣitam // 136 //</p>

<h3 id='137'>137 <small></small></h3>
<p>asaṃsṛṣṭasya so 'bhāva iti khyātir mṛṣā ca sā /</p>
<p>aṅgulyagre hastiyūtham ity eṣā pratibhā tathā // 137 //</p>

<h3 id='138'>138 <small></small></h3>
<p>svapne 'py avartamānasya grahaṇaṃ vartamānavat /</p>
<p>nāviśeṣaḥ khapuṣpāc ca svakāle tasya vastutā // 138 //</p>

<h3 id='139'>139 <small>(<a href='docExplore?doc_id=VibhrV_139_141'>VibhrV_139_141</a>)</small></h3>
<p>tatkālam eva hi jñeyaṃ jñānam eva tu saṃprati /</p>
<p>vartamānatvam apy atra dṛṣṭam anyatra rūpyate // 139 //</p>

<h3 id='140'>140 <small></small></h3>
<p>anyasyāpy anyathā dṛṣṭiḥ parasparavirodhinām /</p>
<p>atyantānanubhūtatvam asti tatkāritaṃ yataḥ // 140 //</p>

<h3 id='141'>141 <small></small></h3>
<p>na jñeyaśūnyaṃ vijñānaṃ svātmahāniprasaṅgataḥ /</p>
<p>nirupākhyād ātmayogād asvātantryāc ca cetasaḥ // 141 //</p>

<h3 id='142'>142 <small>(<a href='docExplore?doc_id=VibhrV_142_144'>VibhrV_142_144</a>)</small></h3>
<p>pramāṇavanty adṛṣṭāni kalpyante subahūny api /</p>
<p>saṃskāracchedahetūnāṃ tattvaṃ naikāntataḥ sthitam // 142 //</p>

<h3 id='143'>143 <small></small></h3>
<p>janmāntarānubhūtaṃ ca na smaryata iti sthitam /</p>
<p>tatkarmaphalasaṃbandhaṃ pratīti pratijānate // 143 //</p>

<h3 id='144'>144 <small></small></h3>
<p>tathā hy anādau saṃsāre karmabhedān smarann api /</p>
<p>anantakṛtakarmatvāt ko vidyāt kasya kiṃ phalam // 144 //</p>

<h3 id='145'>145 <small>(<a href='docExplore?doc_id=VibhrV_145_147'>VibhrV_145_147</a>)</small></h3>
<p>svāntasyopaplavaḥ svapne smṛtibījasya bodhakaḥ /</p>
<p>tasya ca jāgrato 'bhāvān nodeti svapnadarśanam // 145 //</p>

<h3 id='146'>146 <small></small></h3>
<p>kāmādyupaplave 'py evaṃ kāryādhikyam udāhṛtam /</p>
<p>agrāhyam eva gṛhṇāti svayaṃ kalpayati hy ayam // 146 //</p>

<h3 id='147'>147 <small></small></h3>
<p>doṣakṣatasya manasas tat kāryaṃ ............. /</p>
<p>tad adhyārope no gauṇī tathety adhyavasāyataḥ // 147 //</p>

<h3 id='148'>148 <small>(<a href='docExplore?doc_id=VibhrV_148_150'>VibhrV_148_150</a>)</small></h3>
<p>khyāti saṃnihite 'śūnyaṃ sad bhāvāntaraghaṭṭitam /</p>
<p>prabhāsatām asattā tu no śūnyaṃ tad anātmakam // 148 //</p>

<p>............................................. // 149 //</p>

<p>&lt;III.B&gt;</p>

<h3 id='150'>150 <small></small></h3>
<p>evaṃ nirvacanīyā ca nāvidyā parihāsyate /</p>
<p>avidyātvaṃ yato 'nyasya sānyarūpaṃ prakāśayet // 150 //</p>

<p>............................................. // 151 //</p>

<p>............................................. // 152 //</p>

<p>&lt;IV. ātmakhyātinirāsa&gt;</p>

<p>............................................. // 153 //</p>

<h2 id='V. bādhakajñānaviveka'>V. bādhakajñānaviveka</h2>

<h3 id='154'>154 <small>(<a href='docExplore?doc_id=VibhrV_154_156'>VibhrV_154_156</a>)</small></h3>
<p>bādhyajñānasya mithyātvaṃ nānyathā vyavatiṣṭhate /</p>
<p>tena yāvad bādhanīyaṃ tāvan mithyeti yujyate // 154 //</p>

<h3 id='155'>155 <small></small></h3>
<p>bhrāntijñeye ca bāhyatvaṃ bādhakair na nirasyate /</p>
<p>na gamyate 'ntarvartitvaṃ nānirvācyatayā matiḥ // 155 //</p>

<h3 id='156'>156 <small></small></h3>
<p>kiṃ tv ataddeśakālatvaṃ gamyate bāhyavastunaḥ /</p>
<p>tasmān na bāhyavastutvaṃ mṛṣā bodhān na bādhanāt // 156 //</p>

<h3 id='157'>157 <small>(<a href='docExplore?doc_id=VibhrV_157_159'>VibhrV_157_159</a>)</small></h3>
<p>prasaktapratiṣedhātmā bodho 'khyātau na yujyate /</p>
<p>sādhayaty anyathā khyātiṃ bādha eva ca naḥ sphuṭam // 157 //</p>

<h3 id='158'>158 <small></small></h3>
<p>prasañjikā hi nākhyātir asmatpakṣe tu yujyate /</p>
<p>na cāgrahaniṣedho 'yaṃ sarvajñānaprasaṅgataḥ // 158 //</p>

<h3 id='159'>159 <small></small></h3>
<p>vivekadhīr niṣedho 'yaṃ na pratītyānugamyate /</p>
<p>na krame yaugapadye vā vivekamatir īdṛśī // 159 //</p>

<h3 id='160'>160 <small>(<a href='docExplore?doc_id=VibhrV_160_164'>VibhrV_160_164</a>)</small></h3>
<p>avivekagrahe syāc cet satyaṃ na tu viviktayoḥ /</p>
<p>agrahe prāptyabhāvena prāpteḥ pūrvaṃ tu yujyate // 160 //</p>

<h3 id='161'>161 <small></small></h3>
<p>............................................. /</p>
<p>dvayor abhāvāt svapne ca viveko gamyate kayoḥ // 161 //</p>

<h3 id='162'>162 <small></small></h3>
<p>smṛtatvenāvivikte cet tathā bādhā vihanyate /</p>
<p>syāt sarvaivaṃvidhā bādhā paścāt dharmiṇi dharmadhīḥ // 162 //</p>

<h3 id='163'>163 <small></small></h3>
<p>tad yuktaṃ bādhakajñānād vācoyuktir iyaṃ bhavet /</p>
<p>arthe 'nyathāpi saty eṣa dhiyākāraḥ pratīyate // 163 //</p>

<h3 id='164'>164 <small></small></h3>
<p>ātmakhyātau sarvam evāntar āhuḥ śūnyakhyātau śūnyam eveti kecit /</p>
akhyātau no tattvamithyāvibhāgas tasmād eṣāṃ vibhramāṇāṃ vivekaḥ // 164 //</div>