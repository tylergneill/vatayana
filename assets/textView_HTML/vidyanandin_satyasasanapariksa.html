<div class='content'>
<h2 id='0'>0</h2>

<h3 id='1.0'>1.0 <small>(<a href='docExplore?doc_id=SŚP_1.0_1.1'>SŚP_1.0_1.1</a>)</small></h3>

<p class='l'>	vidyānandādhipaḥ svāmī vidvaddevo jineśvaraḥ /</p>
<p class='l'>	yo lokaikahitas tasmai namastāt svātmalabdhaye //</p>

<h3 id='1.1'>1.1 <small></small></h3>

<p>atha satyaśāsanaparīkṣā. iyam eva parīkṣā yo 'syedam upapadyate na veti vicāraḥ. sā ca śāsanasya satyatva evopapadyate tatraiva vivādād vaktur āptatvavat. na tu śāsanatvamātre tadabhāvād vaktṛtvamātravat.</p>

<h3 id='1.2'>1.2 <small>(<a href='docExplore?doc_id=SŚP_1.2'>SŚP_1.2</a>)</small></h3>

<p>iha hi puruṣādvaitaśabdādvaitavijñānādvaitacitrādvaitaśāsanāni cārvākabauddhaseśvaranirīśvarasāṅkhyanaiyāyikavaiśeṣikabhāṭṭaprābhākaraśāsanāni tattvopaplavaśāsanam anekāntaśāsanaṃ cety anekaśāsanāni pravartante. na ca sarvāṇy api tāni satyāni bhavanti dvaitādvaitabhāvābhāvādiparasparaviruddhārthapratipādanāt. na ca tatra na kiñcid api satyaṃ syād ity ārekitavyam ekāntānekāntayor dvaitādvaitayor bhāvābhāvayor vā tejastimirayor iva parasparaṃ vipratiṣiddhayor dvayor api vidhivat pratiṣedhasyāpy asambhavenānyatarasya niyamena vidher upapatteḥ kasyacit satyasyāvaśyam abhyupagantavyatvāt.</p>

<h3 id='1.3'>1.3 <small>(<a href='docExplore?doc_id=SŚP_1.3_1.4'>SŚP_1.3_1.4</a>)</small></h3>

<p>tathā ca tatra kiṃ nu khalu śāsanaṃ syāt satyam iti parīkṣyate. idam eva hi satyaśāsanasya satyatvaṃ nāma yad dṛṣṭeṣṭāviruddhatvam. pratyakṣānumānādipramāṇaviruddhasyāpi satyatve na kiñcid asatyaṃ jagati syāt. tadaviruddhasyāpy asatyatve kim api na satyaṃ syāt. ato 'vyāptyativyāptyasambhavāsambhavād aduṣṭam idaṃ satyalakṣaṇam upalakṣyate.</p>

<h3 id='1.4'>1.4 <small></small></h3>

<p>tac ca dṛṣṭeṣṭāviruddhatvam anekāntaśāsana eveti tad eva satyaśāsanadhavīm āroḍhum īṣṭe. ekāntaśāsanaṃ tu sarvam asatyam eva dṛṣṭeṣṭaviruddhatvāt. tathā hi:</p>

<h2 id='1 Parabrahmādvaitaśāsanaparīkṣā'>1 Parabrahmādvaitaśāsanaparīkṣā</h2>

<h3 id='1,22'>1,22 <small>(<a href='docExplore?doc_id=SŚP_1,22'>SŚP_1,22</a>)</small></h3>

<p>tāvat parabrahmādvaitaṃ dṛṣṭeṣṭaviruddham eva | idaṃ hi brahmavādimatam —</p>

<h2 id='1.1 Pūrvapakṣa'>1.1 Pūrvapakṣa</h2>

<h3 id='1,22–24'>1,22–24 <small>(<a href='docExplore?doc_id=SŚP_1,22–24_2,1–6'>SŚP_1,22–24_2,1–6</a>)</small></h3>

<p>deśakālākārāvyavacchinnanirvyabhicārasakalāvasthāvyāpipratibhāsamātram akhaṇḍajñānānandāmṛtam ayaṃ parabrahmaikam evāsti na tu dvitīyam | ekam evādvitīyaṃ brahma ity ādy āmnāyāt |</p>

<h3 id='2,1–6'>2,1–6 <small></small></h3>

<p>katham ekam eva parabrahmāsti, parasparaṃ bhinnānāṃ nānātmanāṃ pratīter iti cet, na, ekasyāpi tasya bhūte bhūte vyavasthitasya jaleṣu candravat anekadhā pratibhāsasaṃbhavāt | tad uktam —</p>
<p class='l'>	eka eva tu bhūtātmā bhūte bhūte vyavasthitaḥ /</p>
<p class='l'>	ekadhā bahudhā caiva dṛśyate jalacandravat // (Amṛtabindūpaniṣad 12) iti</p>

<h3 id='2,6–8'>2,6–8 <small>(<a href='docExplore?doc_id=SŚP_2,6–8_2,9–10'>SŚP_2,6–8_2,9–10</a>)</small></h3>

<p>tathā pṛthivyādayo 'pi na tatas tattvāntarāṇi, tadvivartatvāt | tac coccāvacacarācararūpaprapañcasyāsya tata eva janmādibhāvāt | tathaivoktaṃ bhagavatā bādarāyaṇena — janmādy asya yataḥ (Brahmasūtra 1.1.2) iti |</p>

<h3 id='2,9–10'>2,9–10 <small></small></h3>

<p>atha kathaṃ prapañcādhyavasāyavidhvaṃsanakarāt paramapuruṣāt janmādīti cet; na; anādyavidyāsacivād eva tasmāt tasya bhāvāt |</p>

<h3 id='2,11–17'>2,11–17 <small>(<a href='docExplore?doc_id=SŚP_2,11–17_2,18–22'>SŚP_2,11–17_2,18–22</a>)</small></h3>

<p>avidyā tarhi dvitīyā syād iti cet; tad asat; tasyāḥ sadasattvavicārābhyāṃ pramāṇapadavīm avigāhamānāyāḥ, anirvācyatvāt | tad uktam —</p>
<p class='l'>	anirvācyāvidyādvitayasacivasya prabhavato</p>
<p class='l'>	vivartā yasyaite viyadanilatejobavanayaḥ /</p>
<p class='l'>	yataścābhūd viśvaṃ caram acaram uccāvacam idam</p>
<p class='l'>	namāmas tad brahmāparimitasukhajñānam amṛtam // (Bhāmati 1) iti</p>

<h3 id='2,18–22'>2,18–22 <small></small></h3>

<p>nanv evam api vivartavivarte dvaitasya bhāvāt katham advaitasiddhir iti cet; na; vivartānāṃ rajjau bhujaṅgākāravat māyārūpāṇām eva tasmin pratibhāsanāt | tad uktam —</p>
<p class='l'>	yasmin rajjubhuṅgavat tribhuvanaṃ bhāti bhramān nirbhaye /</p>
<p class='l'>	so 'haṃ nityanirāmayāmṛtavapuḥ saṃsārasāraḥ param // (source unknown) iti</p>

<h3 id='2,23–29'>2,23–29 <small>(<a href='docExplore?doc_id=SŚP_2,23–29'>SŚP_2,23–29</a>)</small></h3>

<p>sakalo 'py eṣa vivartaḥ satyām avidyāyāṃ pratibhāti, na tv avidyānivṛttau | sā cāvidyānivṛttir eva mokṣaḥ | tasya copāyo brahmasākṣātkāra eva | so 'pi śravaṇamananadhyānair bhavati | tathaiva śrutiḥ — ātmā vā are draṣṭavyaḥ śrotavyo mantavyo nididhyāsitavyaḥ (Bṛhadāraṇyakopaniṣad 2.4.5.) tathā smṛtiś ca —</p>
<p class='l'>	śrotavyaḥ śrutivākyebhyo mantavyaś copapattibhiḥ /</p>
<p class='l'>	matvā ca satataṃ dhyeya ete darśanahetavaḥ // (source unknown) iti</p>

<h3 id='2,30–3,2'>2,30–3,2 <small>(<a href='docExplore?doc_id=SŚP_2,30–3,2'>SŚP_2,30–3,2</a>)</small></h3>

<p>tatropaniṣadvākyānāṃ parabrahmaṇi tātparyāvadhāraṇaṃ śravaṇaṃ | śrutārthasya yuktyā vicāraṇaṃ mananam | śravaṇamananābhyāṃ niścitārthasya manasā paricintanaṃ dhyānam | tac ca nityānityavastuvivekaḥ śamadamādisaṃpattir atrāmutra ca vairāgyaṃ mumukṣutvam iti sādhanacatuṣṭayasaṃpannasya saṃpadyate | tasmiṃś ca brahmasākṣātkāraḥ | tatra ca parabrahmaikībhāvalakṣaṇamokṣaprāptir iti |</p>

<h2 id='1.2 Uttarapakṣa'>1.2 Uttarapakṣa</h2>

<h3 id='3,4–7'>3,4–7 <small>(<a href='docExplore?doc_id=SŚP_3,4–7'>SŚP_3,4–7</a>)</small></h3>

<p>tad etad advaitaikāntaśāsanaṃ pratyakṣaviruddhaṃ; pratyakṣena deśakālākārabhedaviśiṣṭānāṃ kriyākārakāṇāṃ sthānagamanādigrāmārāmakarituragādirūpāṇāṃ nānābahirarthānāṃ tadviṣayavicitrapratibhāsaviśeṣāṇāṃ paramārthānāṃ parasparato vyāvṛttānāṃ prasphoṭam adhyavasāyāt | bhedāvabhāsinā ca pratyakṣeṇādvaitasya viruddhatvāt | sarvathaikasmin bhedapratyakṣasyānupapatteḥ |</p>

<h3 id='3,8–13'>3,8–13 <small>(<a href='docExplore?doc_id=SŚP_3,8–13'>SŚP_3,8–13</a>)</small></h3>

<p>nanv ekasminn api kriyākārakabhedapratyakṣādeḥ saṃbhavāt svapnasaṃvedanavat katham advaitaṃ 〈pratyakṣa〉viruddham iti cet, na, svapnasaṃvedanasyāpy ekatve tadvirodhasya tadavasthātvāt | tatrānyad eva hi kriyāviśeṣasaṃvedanaṃ svavāsanottham, anyad eva ca kārakaviśeṣasaṃvedanaṃ pratyakṣam, na punar ekam eva, taddhetuvāsanābhedābhāvaprasaṃgāt | jāgraddaśāyām iva svapnādidaśāyām api puṃso 'nekaśaktyātmakasya kriyākārakaviśeṣapratibhāsavaicitryavyavasthiteḥ | kasyacid ekarūpasyātmagaganāder apy anekāntavādinām anekakriyākārakaviśeṣapratibhāsālambanatvāsiddher viruddham eva tatpratyakṣeṇādvaitam |</p>

<h3 id='3,14–19'>3,14–19 <small>(<a href='docExplore?doc_id=SŚP_3,14–19_3,23–25'>SŚP_3,14–19_3,23–25</a>)</small></h3>

<p>nanu bhedāvabhāsīdaṃ pratyakṣaṃ bhrāntam, indrajālādipratyakṣavad iti cet; tad etad bhrāntataram, uktadoṣāparihārāt | sarvathaikasmin bhrāntasyā 'bhrāntasya vā bhedapratyakṣasya dṛṣṭāntābhāvenāsaṃbhavāt | bhrāntenāpi tenādvaitavirodhasya tadavasthātvāt | yathā kathañcid uktam apy etad ayuktam, yasmād indrajālādikam eva bhrāntam, bādhakasadbhāvāt | na hi "karoti kumbhaṃ kumbhakāro daṇḍādinā, bhuṅkte pāṇinaudanam" ity ādi kriyākārakabhedapratyakṣam bhrāntaṃ bādhakābhāvād iti bālābalādayo 'pi pratipadyante | tad uktam bhaṭṭākalaṅkadevaiḥ —</p>
<p class='l'>	indrajālādiṣu bhrāntam īrayanti na cāparam /</p>
<p class='l'>	api cāṇḍālagopālabālalolavilocanāḥ // (Nyāyaviniścaya 1.51cd–52ab) </p>

<h3 id='3,23–25'>3,23–25 <small></small></h3>

<p>nanv atrāpi bādhakam asty eveti cet; tad asat; pratyakṣaviṣayabhedānyathābhūtaparamabrahmādvaitasādhakasya kasyacid api pramāṇasyāsaṃbhavāt | viṣayānyathātvasādhakasyaiva bādhakatvopapatteḥ śuktau rajatajñānasya śuktikājñānavat |</p>

<h3 id='3,26–4,9'>3,26–4,9 <small>(<a href='docExplore?doc_id=SŚP_3,26–4,9'>SŚP_3,26–4,9</a>)</small></h3>

<p>nanu ca pratyakṣam eva paramabrahmasādhakam, akṣivisphālanānantaraṃ nirvikalpakasya sanmātravidhiviṣayatayotpatteḥ, sattāyāś ca paramabrahmasvarūpatvāt |</p>
<p class='l'>	asti hy ālocanajñānaṃ prathamaṃ nirvikalpakam /</p>
<p class='l'>	bālamūkādivijñānaṃ sadṛśaṃ śuddhavastujam // (Ślokavārtika Pratyakṣasūtram 112) </p>
<p>iti vacanād iti cet; tad etat sutarāṃ pratyakṣabādhitam; sakalaviśeṣarahitasya sarvathā nityasya niravayavasya vyāpakasya sanmātrasya paropavarṇitasya jātucid apy ananubhavāt | akṣivisphālanānantaram api pratiniyatadeśakāladraṣṭavyatvādiviśeṣaviśiṣṭasyaiva sattādisāmānyasya sākṣātkaraṇāt; apratiniyatadeśasya draṣṭur ananyasyādarśanāt, anyathā pratītyapalāpaprasaṃghāt | daṇḍakuṇḍalādyākārakuṇḍalinor iva sāmānyaviśeṣayor anyonyaparihāreṇāvasthānānupapatteḥ; anyatarasyābhave 'nyatarasyāpy abhāvac ca | tad uktam —</p>
<p class='l'>	nirviśeṣaṃ na sāmānyaṃ bhavet kharaviṣāṇavat /</p>
<p class='l'>	sāmānyarahitatvāc ca viśeṣas tadvad eva hi // (Ślokavārtika Ākṛtivāda 10) </p>

<h3 id='4,10–11'>4,10–11 <small>(<a href='docExplore?doc_id=SŚP_4,10–11_4,12–24^1'>SŚP_4,10–11_4,12–24^1</a>)</small></h3>

<p>tato na pratyakṣaṃ paramabrahmasādhakaṃ pratyuta tadbādhakam eva syāt, vidhivat parasparavyāvṛtter apy adhyakṣataḥ pratīteḥ |</p>

<h3 id='4,12–24'>4,12–24 <small>(<a href='docExplore?doc_id=SŚP_4,12–24^2'>SŚP_4,12–24^2</a>)</small></h3>

<p>nanu na pratyakṣam advaitabādhakaṃ tasya vidhātṛtvena niṣeddhṛtvābhāvāt |</p>
<p class='l'>	āhur vidhātṛ pratyakṣaṃ na niṣeddhṛ vipaścitaḥ /</p>
<p class='l'>	naikatva āgamas tena pratyakṣeṇa prabādhyate // (Brahmasiddhi 1.4) </p>
<p>iti vacanād iti cet; tad asaṃgatam; pratiniyatārthavidhiviṣayasya pratyakṣasyāgamasya vā niṣeddhṛtvopapatteḥ, kevalavidhipratipatter eva anyapratiṣedhapratipattirūpatvāt, kevalabhūtalapratipatter eva ghaṭābhavapratipattirūpatvasiddheḥ | na hy ayaṃ pratipattā kiṃcid upalabhamānaḥ pararūpaiḥ saṃkīrṇam upalabhate, yataḥ pramāṇāntarāt tatpratiṣedhaḥ sādhyate | tato vidhātreva pratyakṣam upaniṣadvākyañ ceti niyamasyāsaṃbhavaḥ, anyathā tato vidyāvadavidyāvidhānānuṣaṃgāt | so 'yam avidyāvivekena sanmātraṃ kutaścit pratīyann eva "na niṣeddhṛ pratyakṣam anyad vā" iti bruvāṇaḥ kathaṃ svasthaḥ ? kathaṃ vā pratyakṣāder niṣeddhṛtvābhāvam pratīyāt ? yatas tatpratipattiḥ tasyaivā 'bhāvaviṣayatvasiddheḥ | pratyakṣāder vidhātṛtvapratipattir eva niṣeddhṛtvābhāvapratipattir iti cet; tarhi siddhaṃ bhāvābhāvaviṣayatvaṃ tasya | tathā ca pratyakṣenādvaitaikānto bādhyata eveti kathaṃ tat tasya sādhakaṃ syāt |</p>

<h3 id='4,25–5,5'>4,25–5,5 <small>(<a href='docExplore?doc_id=SŚP_4,25–5,5'>SŚP_4,25–5,5</a>)</small></h3>

<p>nanv anumānaṃ tatsādhakam asti "vivādāpannaṃ sarvaṃ paribhāsāntaḥpraviṣṭam, pratibhāsasamānādhikaraṇatvāt, yat pratibhāsasamānādhikaraṇaṃ tat pratibhāsāntaḥpraviṣṭam; yathā pratibhāsasvarūpam, pratibhāsasamānādhikaraṇaṃ ca sarvam" iti nirduṣṭatvād dhetoḥ pratibhāsamātrarūpaparamabrahmasiddhir iti cet; tad etad svavadhāya kṛtyotthāpanaṃ brahmavādinām, pratibhāsasamānādhikaraṇatvād dhetoḥ sarvasya pratibhāsāntaḥpraviṣṭatvena puruṣādvaitasiddhau hetusādhyadvaitasya durnivāratvāt | tad uktaṃ svāmisamantabhadrācāryaiḥ —</p>
<p class='l'>	hetor advaitasiddhiś cet dvaitaṃ syād dhetusādhyāyoḥ /</p>
<p class='l'>	hetunā ced vinā siddhir dvaitaṃ vāṅmātrato na kim // (Āptamīmāṃsā 26) iti</p>

<h3 id='5,6–18'>5,6–18 <small>(<a href='docExplore?doc_id=SŚP_5,6–18^1'>SŚP_5,6–18^1</a>)  (<a href='docExplore?doc_id=SŚP_5,6–18^2'>SŚP_5,6–18^2</a>)</small></h3>

<p>nanu hetor advaitasiddhāv api na hetusādhyayor dvaitaṃ bhaviṣyati, tādātmyopagamāt | na ca tādātmye sādhyasādhanayos tadbhāvavirodhaḥ; sattvānityatvayor api tathā bhāvavirodhānuṣaṃgāt | kalpanābedād iha sādhyasādhanadharmabhede prakṛtānumāne 'pi katham avidyopakalpitahetusādhyayos tadbhāvavighātaḥ; sarvathā viśeṣābhāvād iti cet, na; śabdādau sattvānityatvayor api kathaṃcit tādātmyāt sarvathā tādātmyāsiddheḥ, tatsiddhau sādhyasādhanabhāvavirodhāt | kiṃ ca na samyag idaṃ sādhanaṃ viruddhatvāt, pratibhāsatadviṣayābhimatayoḥ kathañcid bhede sati samānādhikaraṇatvasya pratīteḥ sarvathā pratibhāsāntaḥ praviṣṭatvāsādhanāt svaviṣayasya | na hi śuklaḥ paṭaḥ ity ādāv api sarvathā guṇadravyayos tādātmye sāmānādhikaraṇyam asti, sarvathābhedavat | "pratibhāsasvarūpaṃ pratibhāsate" ity atrāpi na pratibhāsatatsvarūpayor llakṣyalakṣaṇabhūtayoḥ sarvathā tādātmyam asti; pratibhāsya sādhāraṇāsādhāraṇadharmādhikaraṇasya svasvarūpād asādhāraṇadharmād kathañcid bhedaprasiddheḥ, anyathā tatsāmānādhikaraṇyāyogyāt "suvarṇaṃ suvarṇam" iti yathā, sahyavindhyavad vā | tad evaṃ yat pratibhāsasamānādhikaraṇaṃ tatpratibhāsāt kathañcid arthāntaram; yathā pratibhāsasvarūpam; pratibhāsasamānādhikaraṇaṃ ca sukhanīlādi sarvam iti sādhyaviparītasādhanāt hetor nādvaitasiddhiḥ |</p>

<h3 id='5,19–20'>5,19–20 <small>(<a href='docExplore?doc_id=SŚP_5,19–20_5,21–27'>SŚP_5,19–20_5,21–27</a>)</small></h3>

<p>athāgamas tatsādhako 'sty eva sarvaṃ vai khalv idaṃ brahma (Maitrāyaṇyupaniṣad 4.6) ity ādy āgamasya paramabrahmasādhakasya sadbhāvād iti cet; tad api svavadhāya kṛtyotthāpanam eva, advaitatadāgamayor dvaitaprasaṃgāt |</p>

<h3 id='5,21–27'>5,21–27 <small></small></h3>

<p>yadi punar āgamo 'py advayapuruṣasvabhāva eva na tato vyatirikto yena dvaitam anuṣajyate iti matam,</p>
<p class='l'>	ūrdhvamūlam adhaḥ śākham aśvatthaṃ prāhur avyayam /</p>
<p class='l'>	chandāṃsi yasya parṇāni yas tam veda sa vedavit // (Bhagavadgīta 15.1) </p>
<p>iti vacanāt | tadā brahmavat tadāgamasyāpy asiddhatvaṃ syāt sarvathāpy asiddhasvabhāvasya siddhatvavirodhāt, siddhāsiddhayor bhedaprasakteḥ |</p>

<h3 id='5,28–6,3'>5,28–6,3 <small>(<a href='docExplore?doc_id=SŚP_5,28–6,3'>SŚP_5,28–6,3</a>)</small></h3>

<p>kiṃ ca sarvaṃ vai khalv idaṃ brahma (Maitrāyaṇyupaniṣad 4.6) ity ādy āmnāyād api dvaitasiddhir eva syāt, sarvasya prasiddhasyāprasiddhena brahmatvena vidhānāt | sarvathā prasiddhasya vidhānāyogād aprasiddhavat | kvacid ātmavyaktau prasiddhasyaikātmyarūpasya brahmatvasya sarvātmasv anātmābhimateṣu ca vidhānāt | dvaitaprapañcāropavyavacchede 'pi tadāgamād vyavacchedyavyavacchedakasadbhāvasiddheḥ katham advaitasiddhiḥ &lt;?&gt; āmnāyasya paramabrahmasvabhāvatve na tatas tadadvaitasiddhiḥ | svabhāvasvabhāvavatos tādātmyaikāntānupapatteḥ |</p>

<h3 id='6,4–6'>6,4–6 <small>(<a href='docExplore?doc_id=SŚP_6,4–6_6,7–8'>SŚP_6,4–6_6,7–8</a>)</small></h3>

<p>atha svasaṃvedanam eva puruṣādvaitasādhakam iti cet; na; svasaṃvedanātmanor dvaitaprasaṃgāt | na hi svasaṃvedanam api sādhanam ātmano 'nanyad eva; sādhanatvavirodhāt, anumānāgamavat sādhyasyaiva sādhanatvopapatteḥ, prakṛtānumānāgamayor iva svasaṃvedanapratyakṣasyāpi sādhana〈tva〉syābhāvāt |</p>

<h3 id='6,7–8'>6,7–8 <small></small></h3>

<p>na ca puruṣādvaitaṃ svataḥ siddhyati, vijñānādvaitavat, svarūpasya svatogater abhāvāt, anyathā kasyacit tatra vipratipatter ayogāt, vijñānādvaitasyāpi prasiddher iṣṭahāniprasaṃgāc ca |</p>

<h3 id='6,9–15'>6,9–15 <small>(<a href='docExplore?doc_id=SŚP_6,9–15'>SŚP_6,9–15</a>)</small></h3>

<p>nanu vijñānādvaitaṃ na svato 'vasīyate, tasya kṣaṇikasyaikakṣaṇasthāyitayā niraṃśasyaikaparamāṇurūpatayā sakṛd apy anubhavābhāvād iti cet; na; puruṣādvaitasyāpi nityasya sakalakālakalāpavyāpitayā sarvagatasya ca sakaladeśapratiṣṭhitatayā sakṛd apy anubhavābhāvāviśeṣāt | "svataḥ siddhaṃ brahma" ity upagame; dvaitam api svataḥ sakalasādhanā'bhave 'pi kim na siddhyeta; tattvopaplavamātraṃ vā nairātmyaṃ vā svābhilāpamātrāviśeṣāt ? sarvasya sarvamanorathasiddhir api durnivārā syāt | evaṃ parabrahmasādhakasya kasyacid api pramāṇasyābhāvāt bhedagrāhipratyakṣasya bādhakābhāvo vyavatiṣṭhata eva, etad anyasyāpi bādhakasya ayogāt |</p>

<h3 id='6,16–20'>6,16–20 <small>(<a href='docExplore?doc_id=SŚP_6,16–20_6,21–23'>SŚP_6,16–20_6,21–23</a>)</small></h3>

<p>syād ākūtam — vivādāpannaṃ pratyakṣādi mithyaiva, bhedapratibhāsatvāt, svapnapratyakṣādivad iti; tad asat; prakṛtānumāne pakṣahetudṛṣṭāntabhedapratibhāsasyāmithyātve tenaiva hetor vyabhicārāt | tanmithyātve tasmād anumānāt sādhyāprasiddheḥ | parābhyupagamāt pakṣādibhedapratibhāsasyāmithyātve 'pi na doṣaḥ iti cet; na; svaparābhyupagamabhedapratibhāsena vyabhicārāt | tasyāpi parābhyupagamāntarād amithyātvād doṣābhāve sa eva tadbhedapratibhāsena vyabhicāraḥ iti na kvacid vyavatiṣṭheta |</p>

<h3 id='6,21–23'>6,21–23 <small></small></h3>

<p>kaścid āha — brahmādvaitasyāmithyā saṃvinmātrasya svataḥ siddhasya kriyākārakabhedapratyakṣādīnāṃ bādhakasyābhāvāt teṣāṃ bhrāntatvaṃ tato na tadvirodhakatvaṃ iti; tad api na sādhīyaḥ, tathā sati bādhyakabādhakayor bhedāt dvaitasiddhiprasaṃgāt |</p>

<h3 id='7,1–11'>7,1–11 <small>(<a href='docExplore?doc_id=SŚP_7,1–11'>SŚP_7,1–11</a>)</small></h3>

<p>na ca paropagamamātrāt tayor bādhyabādhakabhāvaḥ, paramārthatas tadabhāvāpatteḥ | tataḥ sakalabādhakābhāvāt abhrāntena pratyakṣena prasiddho 'yaṃ bhedaḥ katham advaitaṃ na virundhyāt | tayoḥ parasparavirodhāt | tata eva bhedam advaitaṃ virundhyād iti cet; na; advaitasyābhyupagamamātratvāt, tatsādhakapramāṇābhāvasya prāg evoktatvāt, bhedasya ca pramāṇasiddhatvāt, tadgrāhipratyakṣasya bādhakābhāvāt abhrantatvena sādhitatvāt | na hi kasyacid abhyupagamamātraṃ pramāṇasiddhaṃ kriyākārakabhedaṃ pratiruṇaddhi, kṣaṇikābhyupagamavat | tad evaṃ sakalabādhakavaidhuryād abhrāntapratyakṣaprasiddhakriyākārakabhedaḥ, so 'yam advaitaikāntapakṣe virudhyata eveti siddhaṃ paramabrahmādvaitaśāsanaṃ pratyakṣaviruddham iti | tad uktaṃ śrīsvāmisamantabhadrācāryaiḥ —</p>
<p class='l'>	advaitaikāntapakṣe 'pi dṛṣṭo bhedo viruddhyate /</p>
<p class='l'>	kārakāṇāṃ kriyāyāś ca naikaṃ svasmāt prajāyate // (Āptamīmāṃsā 24) </p>

<h3 id='7,12–17'>7,12–17 <small>(<a href='docExplore?doc_id=SŚP_7,12–17_7,18–19'>SŚP_7,12–17_7,18–19</a>)</small></h3>

<p>etenaiva iṣṭaviruddhaṃ cādvaitaśāsanam | uktaṃ ca advaitasādhakānumānāgamābhyāṃ dvaitasya siddher uktatvāt | advaitaśabdaḥ svābhidheyapratyanīkaparmārthāpekṣaḥ, nañ pūrvākhaṇḍapadatvāt; ahetvabhidhānavat, ity anumānavirodhāc ca | tad apy uktaṃ bhagavadbhiḥ svāmibhiḥ —</p>
<p class='l'>	advaitaṃ na vinā dvaitād ahetur iva hetunā /</p>
<p class='l'>	saṃjñinaḥ pratiṣedho na pratiṣedhyād ṛte kvacit // (Āptamīmāṃsā 27) iti</p>

<h3 id='7,18–19'>7,18–19 <small></small></h3>

<p>tathā brahmavādināṃ dharmānuṣṭhānaṃ na pratiṣṭhām iyarti, teṣāṃ puṇyapāpasukhaduḥkhehaparalokavidyetarabandhamokṣāsaṃbhavāt, tattvopaplavavādivat | tathaiva svāminaḥ prāhuḥ —</p>
<p class='l'>	karmadvaitaṃ phaladvaitaṃ lokadvaitaṃ ca no bhavet /</p>
<p class='l'>	vidyāvidyādvayaṃ na syād bandhamokṣadvayam tathā // (Āptamīmāṃsā 25) </p>

<h3 id='7,23–29'>7,23–29 <small>(<a href='docExplore?doc_id=SŚP_7,23–29'>SŚP_7,23–29</a>)</small></h3>

<p>etena yad uktaṃ vedāntavādibhiḥ "ekam eva brahma nānātmyatayā dṛṣyate, brahmavivartāḥ pṛthivyādayaḥ, brahmaprāptir mokṣaḥ, śravaṇādibhiḥ brahmasākṣātkāra" ity ādi, tat sarvaṃ bandhyāstanandhayasaurūpyavyāvarṇanavadupekṣam arhati, kenāpi pramaṇena brahmasiddher abhāvāt, anyathā pramāṇaprameyadvaitaprasaṃgāt | bhrāntena pramāṇena tatsiddhau svapnopalabdhadhūmādinā paramārthapāvakādisiddhiprasaṃgāt | candramarīcijālasannidhiviśeṣāt pariṇamajjalapudgalavikāratvāt paramārthenaiva pratibimbena candrapratipatteḥ | bhrāntena pramāṇena pramāṇam antareṇa vā brahmādvaitasiddhau, tathā dvaitanairātmyādisiddhir api durnivārā syāt | tathā dvaitādvaitayor bādhakasādhakābhāvād vedāntināṃ dṛṣṭahānir adṛṣṭakalpanyaṃ kevalam upahāsāya jāyate |</p>

<h3 id='8,1–14'>8,1–14 <small>(<a href='docExplore?doc_id=SŚP_8,1–14^1'>SŚP_8,1–14^1</a>)  (<a href='docExplore?doc_id=SŚP_8,1–14^2'>SŚP_8,1–14^2</a>)</small></h3>

<p>kiṃ ca yady ekam eva parabrahmāsti tarhi tad eva kuto na pratītipatham avatarati, yadi vā prapañcaḥ kharaviṣāṇavad abhāvarūpaḥ kutas tarhi sa eva "ahamahamikatayā pratītipatham āpanipadyate iti pṛṣṭhaḥ spaṣṭam ācaṣṭāṃ paraḥ avidyayā tatheti cet; tad asat; avidyāyā eva paropavarṇitasvarūpāyā vyavasthāpayitum aśakteḥ, vikalpanānatikramāt | avidyāyā asattve, mithyāpratītihetutvānupapatteḥ, sata eva adṛṣṭadoṣasaṃskārayantramantratantrādeḥ svapnendrajālādimithyāpratītihetutvapratipatteḥ | tasyāḥ sadrūpatve dvaitasiddhiḥ prasakter iti | avidyāyāḥ sadasattvābhyām anirvācyatve katham "avidyā saṃsāradaśāyām asti, saṃsārasyāvidyāvilāsatvāt; muktidaśāyāṃ tu nāsti, mukter avidyānivṛttirūpatvāt" iti śiṣyaṃ prati pratipādyeta | tadā tasyāḥ sadasattvābhyāṃ vācyatvasaṃbhavāt | tathā cāpratipādane vineyānāṃ kathaṃ mokṣāya pravṛttiḥ, saṃsāramokṣasvarūpānavabodhāt | "anirvācyāvidyā" ity avidyāsvarūpakathanam idam svavacanaviruddham —</p>
<p class='l'>	yāvaj jīvam ahaṃ maunī brahmacārī ca matpitā /</p>
<p class='l'>	mātā mama bhaved avandhyā smarābho 'nupamo bhavān // (source unknown) </p>
<p>iti vacanavat | anirvācyaśabdenāvidyābhidhāne cānarthakavacanatayā nigrahasthānatvāpatteḥ |</p>

<h3 id='8,15–9,7'>8,15–9,7 <small>(<a href='docExplore?doc_id=SŚP_8,15–9,7^1'>SŚP_8,15–9,7^1</a>)  (<a href='docExplore?doc_id=SŚP_8,15–9,7^2'>SŚP_8,15–9,7^2</a>)</small></h3>

<p>nanu vastuny eva pramāṇapravṛttir nāvastuni | tato 'smābhir vastuvṛttam apekṣyāvidyā vyavasthāpyate | tad uktam —</p>
<p class='l'>	brahmāvidyāvad iṣṭaṃ cen nanu doṣo mahān ayam // 175 //</p>
<p class='l'>	niravidye ca vidyāyā ānarthakyaṃ prasajyate /</p>
<p class='l'>	nāvidyāsyeti avidyāyām evāsitvā prakalpyate // 176 //</p>
<p class='l'>	brahma〈dhārā〉tv avidyyaṃ na kathañcana yujyate /</p>
<p class='l'>	yato 'nubhavato 'vidyā brahmāmīty anubhūtivat // 177 //</p>
<p class='l'>	ato manotthavijñānadhvastā sāpy anyathātmatā /</p>
<p class='l'>	brahmaṇy avidite bādhān nāvidyety upapadyate // 178 //</p>
<p class='l'>	nitarāṃ cāpi vijñāte mṛṣā〈dhīr〉nāsty abādhitā /</p>
<p class='l'>	avidyāvān avidyāṃ tām na nirūpayituṃ kṣamaḥ // 179 //</p>
<p class='l'>	vastuvṛttam ato 'pekṣya nāvidyeti nirūpyate /</p>
<p class='l'>	vastuno 'nyatra mānānāṃ vyāpṛttir na hi yujyate // 180 //</p>
<p class='l'>	avidyā ca na vastvīṣṭaṃ mānāghātāsahiṣṇutaḥ /</p>
<p class='l'>	avidyāyā avidyātve idam eva ca lakṣaṇam // 181 //</p>
<p class='l'>	mānāghātāsahiṣṇutvam asādhāraṇam iṣyate | (Saṃbandhavārtika 175b–182a) </p>
<p>na caivam apramāṇikāyām avidyāyāṃ kalpyamānāyāṃ kaścid dośaḥ, tasyāḥ saṃsāriṇaḥ svānubhavāśrayatvāt | dvaitavādina eva dṛṣṭādṛṣṭārthaprapañcasya pramāṇabādhitasya kalpanāyām anekavidhāyāṃ bahuvidhadoṣānusaṃgāt | tad apy uktam —</p>
<p class='l'>	tvatpakṣe bahukalpyaṃ syāt sarvaṃ māṇavirodhi ca // 182 //</p>
<p class='l'>	kalpyāvidyaiva matpakṣe sā cānubhavasaṃśrayā | (Sambandhavārtika 182b–183a) </p>
<p>iti kaścit, so 'pi na prekṣāvān, sarvapramāṇātītasvabhāvāyāḥ svayam avidyāyāḥ svīkaraṇāt | na hi prekṣāvān sakalapramāṇātikrāntarūpām avidyāṃ vidyāṃ vā svīkurute |</p>

<h3 id='9,9–13'>9,9–13 <small>(<a href='docExplore?doc_id=SŚP_9,9–13_9,14–16'>SŚP_9,9–13_9,14–16</a>)</small></h3>

<p>na ca pramāṇānām avidyāviṣayatvam ayuktam; vidyāvad avidyāyā api kathaṃcid vastutvāt | tathā vidyātvaprasaṃgaḥ, iti cet; na kiṃcid aniṣṭam yathā yatrāvisaṃvādas tathā tatra pramāṇatā | (siddhivi- 1.19) ity akalaṅkadevais apy uktatvāt | bahiprameyāpekṣyā tu kasyacit, saṃvedanasyāvidyātvaṃ bādhakapramāṇāvaseyaṃ katham apramānaviṣayaḥ, tadbādhakaṃ punar arthānyathātvasādhakaṃ eva pramānam anubhūyata iti vastuvṛttam apekṣyaivāvidyā nirūpaṇīyā |</p>

<h3 id='9,14–16'>9,14–16 <small></small></h3>

<p>na ca kathaṃcid vidyāvato 'py ātmanaḥ pratipattur avidyāvattvaṃ virudhyate yato 'yaṃ mahān doṣaḥ syāt | nāpy avidyāśūnyatve kathaṃcid vidyānarthakyaṃ prasajyate, tatphalasya sakalavidyālakṣaṇasya bhāvāt |</p>

<h3 id='9,17–22'>9,17–22 <small>(<a href='docExplore?doc_id=SŚP_9,17–22'>SŚP_9,17–22</a>)</small></h3>

<p>na cāvidyāyām eva sthitvā "asyeyam avidyā" ity prakalpyate, sarvasya vidyāvasthāyām eva avidyetaravibhāganiniścayāt, svapnādyavidyādaśāyāṃ tadabhāvāt | tataś cātmādvāraivāvidyā ayuktamatī | yasmād anubhavāt "avidyāvān aham asti" ity anubhavavān ātmā tataḥ eva kathaṃcit pramāṇotthavijñānābādhitād avidyāpi saivety ātmatāvirodhābhāvāt | na cātmani kathaṃcid vidite 'py avidyeti nopapadyate, bādhāvirodhāt | kathaṃcid vijñāte 'pi vāvidyeti nitarāṃ ghaṭate | viditātmana eva tadbādhakatvaviniściteḥ kathaṃcid bādhitāyā buddher mṛṣātvasiddher |</p>

<h3 id='9,23–25'>9,23–25 <small>(<a href='docExplore?doc_id=SŚP_9,23–25'>SŚP_9,23–25</a>)</small></h3>

<p>na ca kathaṃcid avidyāvān eva naras tām avidyāṃ nirūpayituṃ kṣamaḥ, sakalaprekṣāvadvyavahāravilopāt | yad api pramāṇāghātāsahiṣṇutvam asādhāraṇaṃ lakṣaṇam avidyāyāḥ, tad api pramāṇasāmartyād eva niścetavyam iti na pramāṇātikrāntā kācid avidyā nāma, yad abhyupagame brahmādvaitaṃ tu viruddhyate |</p>

<p>&lt;|| iti puruṣādvaitaśāsanaparīkṣā&gt;</p>

<h2 id='2 Śabdādvaitaśāsanaparīkṣā'>2 Śabdādvaitaśāsanaparīkṣā</h2>

<h3 id='10,2–10'>10,2–10 <small>(<a href='docExplore?doc_id=SŚP_10,2–10'>SŚP_10,2–10</a>)</small></h3>

<p>tad etena śabdādvaitam api nirastam, puruṣādvaitavat tasyāpi nigaditadoṣaviṣayatvasiddheḥ | prakriyāmātrabhedāt tadvyavasthānupapatteḥ, svapakṣetarasādhakabādhakapramāṇābhāvāviśeṣāt, svataḥ siddhyayogāt gatyantarābhāvāc cety alam atiprasaṃginyā kathayā | sarvathaivādvaitasya dṛṣṭeṣṭaviruddhatvenāsatyatvasya vyavasthitatvāt |</p>
<p class='l'>	brahmāvidyāpramāpāyāt sarvaṃ vedāntināṃ vacaḥ /</p>
<p class='l'>	bhavet pralāpamātratvān nāvadheyaṃ vipaścitām //</p>
<p class='l'>	brahmādvaitamataṃ satyaṃ na dṛṣṭeṣṭavirodhataḥ /</p>
<p class='l'>	na ca tena pratikṣepaḥ syādvādasyeti niścitam //</p>

<p>&lt;|| iti śabdādvaitaśāsanaparīkṣā&gt;</p>

<h2 id='3 Vijñānādvaitaśāsanaparīkṣā'>3 Vijñānādvaitaśāsanaparīkṣā</h2>

<h3 id='11,2'>11,2 <small>(<a href='docExplore?doc_id=SŚP_11,2'>SŚP_11,2</a>)</small></h3>

<p>tathā vijñānādvaitaśāsanaṃ dṛṣṭeṣṭaviruddham.</p>

<h2 id='3.1 Pūrvapakṣa'>3.1 Pūrvapakṣa</h2>

<h3 id='11,4–6'>11,4–6 <small>(<a href='docExplore?doc_id=SŚP_11,4–6_11,7–10'>SŚP_11,4–6_11,7–10</a>)</small></h3>

<p>tathā hi — tāvad idaṃ khalu vijñānādvaitinām iṣṭam, antarāṅgasya svasaṃviditajñānasyaiva vastutā na tu bahiraṅgasyārthasya, jaḍasya pratibhāsāyogāt, vedyavedakalakṣaṇasya paraparikalpitasya vyabhicāritvāt | </p>

<h3 id='11,7–10'>11,7–10 <small></small></h3>

<p>〈tatra〉 tāvat sautrāntikaparikalpitatajjanmatādrūpyatadadhyavasāyāḥ na pratyekaṃ vedyavedakalakṣaṇam; cakṣuṣā samānārthasamanantaravedanena śuktikāyāṃ rajatādhyavasāyena ca vyabhicārāt | kāmalādyupahatacakṣuṣaḥ śukle śaṅkhe pītākārajñānasamanantarajñānena ca vyabhicārāt | </p>

<h3 id='11,11–18'>11,11–18 <small>(<a href='docExplore?doc_id=SŚP_11,11–18'>SŚP_11,11–18</a>)</small></h3>

<p>yaugāṅgīkṛtaṃ kāryanimittakāraṇatvam api na tallakṣaṇam, cakṣuṣānekāntāt | tathā anyaparikalpitakāryakāraṇabhāvākhyaprabhavayogyatādikam api na tallakṣaṇam; tenaiva vyabhicārāt | tataḥ kasyacid api grāhyagrahakalakṣaṇasyāyogāt sarvaṃ grāhyagrāhakākārajñānaṃ bhrāntam eva | tathā prayogaḥ - yad grāhyagrāhakākāraṃ tat sarvaṃ bhrāntam, yathā svapnendrajālādijñānam, tathā ca pratyakṣādikam iti | na hi bhrāntapratyakṣādikaṃ bahirarthasya vyavasthāpakam, svapnapratyakṣāder api arthavyavasthāpakatvaprasaṃgāt | evaṃ yuktyā anupapadyamānā bahirarthā dṛṣṭā api na śraddheyāḥ | yuktyā yan na ghaṭām upaiti tad ahaṃ dṛṣṭvāpi na śraddadhe |  iti vacanāt | </p>

<h3 id='11,19–26'>11,19–26 <small>(<a href='docExplore?doc_id=SŚP_11,19–26_12,1'>SŚP_11,19–26_12,1</a>)</small></h3>

<p>bahirarthānām evam asaṃbhavāt saṃvittir eva khaṇḍaśaḥ pratibhāsamānā sakalavedyavedakavyavahārāya kalpyate | tad uktam —</p>
<p class='l'>	nāvanir na salilaṃ na pāvako na marun na gaganaṃ na cāparam |</p>
<p class='l'>	viśvanāṭakavilāsasākṣiṇī saṃvid eva parito vijṛmbhate // iti</p>
<p>anyac ca </p>
<p class='l'>	ekasaṃvidi vibhāti bhedadhīr nnīlapītasukhaduḥkharūpiṇī |</p>
<p class='l'>	nimnanābhir iyam unnatastanī strīti citra phalake same yathā //  iti</p>

<h3 id='12,1'>12,1 <small></small></h3>

<p>tad evaṃ bahirarthākhyadvitīyarahitatvād advaitam anubhavasiddhavijñānamātram eva vyavatiṣṭhata iti | </p>

<h2 id='3.2 Uttarapakṣa'>3.2 Uttarapakṣa</h2>

<h3 id='12,3–10'>12,3–10 <small>(<a href='docExplore?doc_id=SŚP_12,3–10'>SŚP_12,3–10</a>)</small></h3>

<p>tad etat vijñānādvaitaṃ pratyakṣaviruddham; vijñānarūpāntararthavad bahirarthasyāpi nīlādeḥ paramārthasya pratyakṣenopalakṣaṇāt | bhrāntaṃ tad pratyakṣam iti cet; na, bādhakābhāvāt | ukta eva vedyavedakalakṣaṇābhāvo bādhaka iti cet; tāvad evaṃ vadatā yogācāreṇa vijñānānāṃ kṣaṇikatvam ananyavedyatvaṃ nānāsaṃtānatvam anumānenaiva vyavasthāpanīyam, svasaṃvedanāt tadasiddheḥ; saṃvidāṃ kṣaṇikatvenānanyavedyatvena nānāsaṃtānatvena ca nityatvena sarvavedyatvenaikatvena paramabrahmaṇa iva svasaṃvedanābhāvāt | anyathā tato brahmasiddher api durnivārāt | tataḥ kṣaṇikatvādivyavasthāpanam anumānenaivāstu | tathā ca kṣaṇikatvādau kathaṃcid vedyalakṣaṇaṃ yadi vyavatiṣṭhet tadā prakṛtasaṃvidāṃ kṣaṇikatvādisādhanaṃ laiṅgikajñānena kṛtaṃ syān nānyathā |</p>

<h3 id='12,11–13'>12,11–13 <small>(<a href='docExplore?doc_id=SŚP_12,11–13_12,14–19'>SŚP_12,11–13_12,14–19</a>)</small></h3>

<p>na cānuktadoṣaṃ vedyalakṣaṇam asti, vijñānavādinā tajjanmāder anaikāntikatvadoṣavacanāt | saṃvitkṣaṇikatvādāv anumānavedanasya tatsaṃbhave nānyatra bahirarthe tadasaṃbhavo 'bhidheyaḥ sarvathā viśeṣābhāvāt |</p>

<h3 id='12,14–19'>12,14–19 <small></small></h3>

<p>atrāyaṃ prayogaḥ — vimatyadhikaraṇabhāvāpannaṃ jñānaṃ sākṣāt paramparayā vā svarūpavyatiriktārthālambanaṃ; grāhyagrāhakākāratvāt; saṃtānāntarādyanumānavat | viplavajñānagrāhyagrāhakākāritvena vyabhicāra iti cet; na, saṃtānāntarādisādhanasyāpi vyabhicāraprasaṃgāt | na hi vyāpāravyāhārabhe〈da〉nirbhāso vipluto nāsti, yenāvyabhicārihetuḥ syāt | yadi jāgraddaśābhāvisatyābhimatavyāpārādihetur avyabhicārī syāt tarhi tathāvidhagrāhyagrāhakākāratvahetur avyabhicārī bhavet, tathaiva vivakṣitatvāt |</p>

<h3 id='12,20–28'>12,20–28 <small>(<a href='docExplore?doc_id=SŚP_12,20–28'>SŚP_12,20–28</a>)</small></h3>

<p>atha satyābhimatajñānena vāsanābhedo gamyata iti cet; tad anyatrāpi samānam | yathaiva hi jāgraddaśāyāṃ bahirarthavāsanāyā dṛḍhatamatvāt tadākārajñānasya satyatvābhimānaḥ; svapnādidaśāyāṃ tu tadvāsanāyā dṛḍhatvābhāvāt tadvedanasyāsatyatvābhimāno tathānupaplavadaśāyāṃ saṃtānāntarajñānasya vāsanāyā dṛḍhatamatvāt satyatābhimāno, anyatra tadadārḍhyād asatyatā vyavahāraiti vāsanābhedo gamyatām, na tu saṃtānāntaram | tadanabhyupagame svasaṃtānakṣaṇakṣayādisiddhiḥ katham abhyupagamyate; tataḥ sudūram api gatvā kiṃcid vedanaṃ sveṣṭatattvāvalambanam eṣitavyam | tasmād ayaṃ mithyādṛṣṭiḥ parapratyāyanāya śāstraṃ vidadhānaḥ paramārthatas saṃvidatāṃ vācanaṃ tattvajñānaṃ ca pratiruṇaddhi iti na kiṃcid etat | tad evaṃ vedyavedakākāratvasādhanaṃ bahirarthavedanasya svarūpavyatiriktālambanatvaṃ sādhayatīti bādhakabādhanāt na bādhako vedyavedakalakṣaṇābhāvaḥ |</p>

<h3 id='13,1–10'>13,1–10 <small>(<a href='docExplore?doc_id=SŚP_13,1–10'>SŚP_13,1–10</a>)</small></h3>

<p>nanv asty eva bahirarthapratyakṣasya bādhakam, nīlatajjñānayor abhedaḥ sahopalambhaniyamāt, dvicandravat, ity anumānasya tadbādhakatvād iti cet, na, hetor viruddhatvāt | yaugapadyārthe sahaśabde tanniyamasyābhedaviruddhe nānā〈tve〉 bhāvāt | abhede'pi candradvitaye bhāva iti cet; na; tatrāpi yathā pratibhāsaṃ bhedabhāvāt | tathā tattvam abhedo 'pi iti cet; na; yathātattvaṃ sahopalambasyāpi abhāvāt evaṃ dṛṣṭānto 'pi sādhyasādhanavikalaḥ syāt | tanmātrasya hetutve tasya bhedamātra eva bhāvād viruddha eva hetuḥ syāt | tathā — asiddhaś cāyaṃ hetuḥ; yato nartakyādyekārthasaṃgatadṛṣṭayaḥ paracittavido vā nāvaśyaṃ tadbuddhiṃ tadarthaṃ vā saṃvidantīti hetor asiddhiḥ, niyamasyāsiddheḥ | nartakīrūpasyāpi bahutvān na tanniyamāsiddhir iti cet; na; tadrūpasyaikatvāt | tatra sarveṣāṃ sabhāsamavāyināṃ ekavākyatāpratipatteḥ | vyāmohād eva kutaścit tatra teṣām ekavākyatvaṃ vastuto nānaiva tadrūpam iti cet, kośapānād etat pratyetavyaṃ na pramāṇataḥ kutaścid api tadabhāvāt |</p>

<h3 id='13,11–17'>13,11–17 <small>(<a href='docExplore?doc_id=SŚP_13,11–17_13,18–19'>SŚP_13,11–17_13,18–19</a>)</small></h3>

<p>atha sarve pratyayāḥ nirālambanatāḥ pratyayatvāt svapnapratyayavat  ity anumānaṃ prakṛtabādhakam iti cet; na; prakṛtasādhyasādhanapratyayayoḥ svārthālambanatvābhāvena hetor vijñānamātrasiddhiḥ hetusādhyayor abhāvāt | athārthavattve, tābhyām eva hetor vyabhicārāt | tad uktam bhagavadbhiḥ svāmibhiḥ —</p>
<p class='l'>	anarthikā sādhanasādhyadhīś ced vijñānamātrasya na hetusiddhiḥ /</p>
<p class='l'>	athārthavattvaṃ vyabhicāradoṣo na yogigamyaṃ paravādisiddham // (Yuktyanuśāsana 18) iti</p>

<h3 id='13,18–19'>13,18–19 <small></small></h3>

<p>tad evaṃ sakalabādhakavaidhuryād abhrāntena pratyakṣena bahirarthasiddher dṛṣṭaviruddhaṃ vijñānādvaitaśāsanam |</p>

<h3 id='13,20–26'>13,20–26 <small>(<a href='docExplore?doc_id=SŚP_13,20–26'>SŚP_13,20–26</a>)</small></h3>

<p>tatheṣṭaviruddhaṃ ca, anumānād bahirarthasiddheḥ | tac cedam anumānam — santi bahirarthāḥ sādhanadūṣaṇaprayogāt itikatham punar ato bhāvadharmino bahirarthasya sādhanam, katham ca na syāt, asya sadbhāvadharmatve tadvadasiddhatvāpatteḥ; tadabhāvadharmatve cātas tad abhāvasyaiva siddher viruddhatvopanipātāt, tadubhayadharmatve ca vyabhicāraprasaṃgāt iti cet; na; pratyekobhayadharmavikalpavikalasyaivāsyābhyanujñānāt | katham evaṃ tasya bahirarthabhāvaṃ praty eva liṅgatvaṃ na tadabhāvam praty apīti cet; na; tatraiva tasyāvinābhāvaniyamāt | dharmidharmasyāpi kṛtakatvāder anityatvādau tata eva gamakatvopapatteḥ | na dharmidharmatvamātreṇa, ekaśākhāprabhavatvādāvapi tadupanipātenātiprasaṃgāpatteḥ |</p>

<h3 id='14,1–10'>14,1–10 <small>(<a href='docExplore?doc_id=SŚP_14,1–10'>SŚP_14,1–10</a>)</small></h3>

<p>tatra sādhanaṃ nīlādeḥ saṃvedanatvasamarthanam, dūṣaṇaṃ bahirarthatvaniṣedhanam tayoḥ prayogaḥ prakāśanam | "nīlādiḥ saṃvedanād avyatiriktaḥ tadvedyatvāt; tatsvarūpavat" ity ādiḥ "na jaḍo nīlādiḥ pratibhāsamānatvāt sukhādivat" ity ādiś ca | kathaṃ punar asya bahirarthābhave 'nupatapattir iti cet; asya bahirarthaviśeṣatvād eva | na hi tadabhāve tadviṣeṣasya saṃbhavaḥ, vṛkṣābhāve śiṃśapābhāvasyaiva pratipatteḥ | nāsau tadviśeṣa āropitarūpatvād iti cet; na; tataḥ sarvaśaktivikalād aniṣṭavad iṣṭasyāpy asiddheḥ | anāropito 'py ayaṃ bodha eva na bahirartha iti cet; na; pratipādyasya tadbhāvāt | pratipādakasyeti cet; kathaṃ tataḥ pratipādasya prakṛtārthasya pratipattiḥ anyabodhād anyasya tadanupapatteḥ | anyathā pratyātmaṃ buddhibhedakalpanāvaiphalyopanipātāt | tasmād arthaviśeṣa evāyam ity upapannam evāto bahirarthavyavasthāpanam | tataḥ sādhūktam iṣṭaviruddhaṃ vijñānādvaitam iti |</p>

<p>&lt;|| iti vijñānādvaitaśāsanaparīkṣā&gt;</p>

<h2 id='4 Citrādvaitaśāsanaparīkṣā'>4 Citrādvaitaśāsanaparīkṣā</h2>

<h3 id='14,13'>14,13 <small>(<a href='docExplore?doc_id=SŚP_14,13'>SŚP_14,13</a>)</small></h3>

<p>etena citrādvaitam api pratyuktam | tanmate 'pi bahirarthāpahnavāt | pratyakṣānumānābhyāṃ bahirarthasya ca vyavasthāpitatvād ity alaṃ prasaṃgena | sarvathā antaraṅgārthaikāntaśāsanasya dṛṣṭeṣṭaviruddhatvāt asatyatvasiddheḥ |</p>
<p class='l'>	pramāṇābhāvataḥ sarvaṃ vijñānādvaitināṃ vacaḥ /</p>
<p class='l'>	bhavet pralāpamātratvān nāvadheyaṃ vipaścitām //</p>
<p class='l'>	jñānādvaitaṃ na satyaṃ syād dṛṣṭeṣṭābhyāṃ virodhataḥ /</p>
<p class='l'>	na ca tena pratikṣepaḥ syādvādasyeti niścitam //</p>

<h2 id='5 Cārvākaśāsanaparīkṣā'>5 Cārvākaśāsanaparīkṣā</h2>

<h3 id='15,3–4'>15,3–4 <small>(<a href='docExplore?doc_id=SŚP_15,3–4'>SŚP_15,3–4</a>)</small></h3>

<p>athānekārthavādiśāsanānāṃ madhye tāvac cārvākamataṃ dṛṣṭeṣṭaviruddham | idaṃ hi teṣām abhimatam —</p>

<h2 id='5.1 Pūrvapakṣa'>5.1 Pūrvapakṣa</h2>

<h3 id='15,4–7'>15,4–7 <small>(<a href='docExplore?doc_id=SŚP_15,4–7_15,8–14'>SŚP_15,4–7_15,8–14</a>)</small></h3>

<p>iha tāvan na kaścit sarvajñaḥ sugatādiṣu saṃbhavati |</p>
<p class='l'>	sugato yadi sarvajñaḥ kapilo neti kā pramā /</p>
<p class='l'>	tāv ubhau yadi sarvajñau matabhedaḥ kathaṃ tayoḥ //</p>
<p>(Tattvasaṅgraha 3129) iti vacanāt</p>

<h3 id='15,8–14'>15,8–14 <small></small></h3>

<p>nāpy āgamas tarko vā pramāṇabhūto 'sti parasparavirodhādidoṣāt; tataḥ kathaṃ dharmo vyavatiṣṭheta | tad uktam —</p>
<p class='l'>	tarko 'pratiṣṭhaḥ śrutayo vibhinnāḥ, nāsau munir yasya vacaḥ pramāṇam /</p>
<p class='l'>	dharmasya tattvaṃ nihitaṃ guhāyāṃ, mahājano yena gataḥ sa panthāḥ // (Mahābhārata) iti</p>

<h3 id='15,15–19'>15,15–19 <small>(<a href='docExplore?doc_id=SŚP_15,15–19'>SŚP_15,15–19</a>)</small></h3>

<p>tataḥ āptas tu kaścid devatārūpo gurur bṛhaspatir eva pratyakṣaprasiddhapṛthivyāditattvopadeśāt | tathā hi — pṛthivyaptejovāyava iti catvāry eva tattvāni | kāyākārapariṇatebhyas tebhyaḥ piṣṭodakaguḍaghātakīsaṃyogān madaśaktivat snāyulābūdaṇḍāṅguṣṭhāṅguliprayatnāc chravaṇaramaṇīyakvaṇitavac ca tadātmakaṃ caitanyaṃ jāyate | tac ca garbhādimaraṇaparyantaṃ "jīva ātmā" ity ādi vyapadeśabhāk pravartante | garbhāt pūrvakāle maraṇād uttarakāle ca tadabhāvaḥ |</p>

<h3 id='15,20–16,9'>15,20–16,9 <small>(<a href='docExplore?doc_id=SŚP_15,20–16,9'>SŚP_15,20–16,9</a>)</small></h3>

<p>tataḥ parlokino 'bhāvaḥ | paralokino 'bhāvāt paralokasyāpy abhāvaḥ | paralokābhāve tallokasukhānubhavanārtham aihikasukhavimukhā ḍimbhikā iva dambhapralambhanādhīnāḥ śarīrārthavyayavidhānena bahudhā mudhāvat kleśam aśnuvate | tathaivoktam —</p>
<p class='l'>	yāvaj jīvet sukhaṃ jīven nāsti mṛtyor agocaraḥ /</p>
<p class='l'>	bhasmībhūtasya dehasya punarāgamanaṃ kutaḥ //</p>
<p class='l'>	agnihotraṃ trayo vedāḥ tridaṇḍaṃ bhasmaguṇṭhanam /</p>
<p class='l'>	buddhipauruṣahīnānāṃ jīvikti bṛhaspatiḥ //</p>
<p>strīmudrām makaradhvajasya mahatīṃ nirvāṇasaṃpatkarīṃ ye mohād avadhīrayanti kudhiyo mithyāsukhānveṣiṇaḥ | te tenaiva nihatya nirdayataraṃ bhasmīkṛtā luṇṭhitāḥ kecit pañcaśikhīkṛtā hi jaṭinaḥ kāpālikāś cāpare || (Sṛṅgāraśataka 79) anyac ca payodharabharālasāḥ smaravighūrṇitārdrekṣaṇāḥ kvacin malayapañcamoccaritagītajhaṅkāriṇīḥ | vihāya ramaṇīr amūraparamokṣasaukhyārthinām aho jaḍimaḍiṇḍimo viphalabhaṇḍapākhaṇḍinām || (source unknown) iti</p>

<h2 id='5.2 Uttarapakṣa'>5.2 Uttarapakṣa</h2>

<h3 id='16,11–13'>16,11–13 <small>(<a href='docExplore?doc_id=SŚP_16,11–13_16,14–16'>SŚP_16,11–13_16,14–16</a>)</small></h3>

<p>tad etac cārvākamataṃ tāvad dṛṣṭaviruddham, pratyakṣeṇa pṛthivyādīnāṃ parasparam upādānopādeyabhāvadarśanāt, teṣāṃ sarvathā tattvāntaratvasya pakṣasya pratyakṣavirodhasiddheḥ | teṣāṃ parasparam upādānopādeyabhāve 'pi tattvāntaratve bījāder aṅkurāder api tattvāntaraprasaṃgāt |</p>

<h3 id='16,14–16'>16,14–16 <small></small></h3>

<p>na ca teṣāṃ parasparam upādānopādeyabhāvadarśanam asiddham, pṛthivyātmakacandrakāntasūryakāntakāṣṭhaviśeṣebhyo jalānalayor utpatteḥ | pradīpajalaviśeṣābhyāṃ pṛthvirūpāñjanamuktāphalayoḥ, pṛthvīviśeṣatālavṛntāder vāyoḥ sākṣād vīkṣaṇāt, anyathā dṛṣṭāpalāpaprasaṃgāt |</p>

<h3 id='16,17–21'>16,17–21 <small>(<a href='docExplore?doc_id=SŚP_16,17–21'>SŚP_16,17–21</a>)</small></h3>

<p>tathā jīvo nāstīty abhimatam api dṛṣṭaviruddham | sukhaduḥkhaharṣaviṣādādyanekapariṇāmātmakasya ātmatattvasya svasaṃvedanapratyakṣeṇa nirbādham anubhāvāt hetubhir vinaiva astitvasya siddheḥ |</p>
<p class='l'>	tasya hi hetur vācyo yasmin momuhyate matir nṛṇām /</p>
<p class='l'>	na hi darpaṇa ādeyaḥ karakaṅkaṇadarśanāya buddhaiḥ // (source unknown) iti vacanāt</p>

<h3 id='16,22–26'>16,22–26 <small>(<a href='docExplore?doc_id=SŚP_16,22–26'>SŚP_16,22–26</a>)</small></h3>

<p>na ca jīvasya jñānātmano svasaṃvedanam asiddham, jñānasya asvasaṃviditatve cābhāvāpatter grāhakābhāvāt | jñānāntareṇa grahaṇe, tasyāpi tadanantareṇa grahaṇakalpanāyām anavasthopanipātāt | tadakalpanāyāṃ tathā vaktum aśakeḥ | na cānumānena tadgrahaṇam, tadanupagamāt pramāṇasaṃkhyāvyādhātāc ca | tataḥ svasaṃvedanam eṣitavyam | tatra ca svasaṃvedanena jīvasya bhoktṛtvāsādhāraṇadharmabhṛtaḥ sākṣātkaraṇād dṛṣṭaviruddham idaṃ bārhaspatyam matam |</p>

<h3 id='16,27–17,2'>16,27–17,2 <small>(<a href='docExplore?doc_id=SŚP_16,27–17,2'>SŚP_16,27–17,2</a>)</small></h3>

<p>nāsiddhaṃ bhoktṛtvasyāsādhāraṇatvaṃ, acetanasya śarīrādes tadanupapatteḥ | na hy acetanasya śarīrasya bhoktṛtvam upapadyate, śarīrasya bhogādhiṣṭhānatvena prasiddhaḥ, anyathā mṛtakasyāpi bhoktṛtvaprasaṃgāt | nāpi karaṇagrāmasya; tasya bhogopabhogakaraṇatvāt | na ca śabdādiviṣayasya; bhogyatvena tasya pratīteḥ | tato bhoktṛtvam ātmany aveti tadapalāpino lokāyatikasya bhoktṛtvaṃ kvāpi na vyavasthām āstighnuvīta |</p>

<h3 id='17,3–13'>17,3–13 <small>(<a href='docExplore?doc_id=SŚP_17,3–13^1'>SŚP_17,3–13^1</a>)  (<a href='docExplore?doc_id=SŚP_17,3–13^2'>SŚP_17,3–13^2</a>)</small></h3>

<p>nanu pṛthivyādisamudayaśarīrakāryānvayini garbhādimaraṇaparyante caitanye sarvacetanāviśeṣavyāpini bhoktṛtvaṃ saṃbhavati, śarīrādivilakṣaṇatvāt tasyeti cet; tad evātmadravyam astu, janmanaḥ pūrvaṃ maraṇād ūrdhvam api tasya sadbhāvopapatteḥ | vivādāpannaṃ caitanyam anādy anantaṃ pṛthivyādisamudayaśarīrendriyaviṣayebhyo 'tyantavailakṣaṇasyānyathānupapatteḥ | na hi tatkāryaṃ tato 'tyantavilakṣaṇam asti, rūpādisamanvayāt | caitanyasyāpi sattvādisamanvayān nātyantavilakṣaṇatvam iti cet; na; tattvabhede 'pi tasya bhāvāt pṛthivyādīnām abhedāpatteḥ | pṛthivyāditattvabhedānām ekavikārisamanvayābhāvād bheda eva keṣaṃcit prāgabhāvādibhedavat; kim idānīṃ caitanyabhūtayor ekavikārisamanvayo 'sti yena tattvāntaratvena bhedo na syāt, tasmād ekavikārisamanvayāsattvaṃ vailakṣanyam, tad eva ca tattvāntaratvam ity anādyanantarāṃ caitanasya sādhayatīty anādyanantatvena prasiddhaḥ so 'yam ātmā harṣaviṣādādyanekākāravivartaḥ pratyātmavedanīyaḥ pratiśarīraṃ bhedābhedātmako 'pratyākhyānārhaḥ pratikṣipantam ātmanaṃ pratibodhayatīty kṛtaṃ prayāsena | tataś cārvākamataṃ dṛṣṭaviruddham iti siddham |</p>

<h3 id='17,14–18'>17,14–18 <small>(<a href='docExplore?doc_id=SŚP_17,14–18_17,19–21'>SŚP_17,14–18_17,19–21</a>)</small></h3>

<p>etena tadiṣṭaviruddhaṃ ca siddhaṃ, anādyanantasyātmanaḥ sādhitatvāt, pratiṣedhagauṇakalpanādibhis tasya sādhayiṣyamāṇatvāc ca | tad uktam —</p>
<p class='l'>	pratiṣedhagauṇakalpanaśuddhapadānekasaṃmatijinoktaiḥ /</p>
<p class='l'>	nirbādhalakṣaṇārthair liṅgair api bhāvyate bhāvaḥ // (source unknown) iti</p>

<h3 id='17,19–21'>17,19–21 <small></small></h3>

<p>tad yathā — "nāsti jīvaḥ" iti pratiṣedhavacanam eva jīvasya mukhyavṛttyā astitvaṃ sūcayati, nirūpākhyeṣu vidhipratiṣedhānupapatteḥ | yathā — "nāstīha ghaṭaḥ" iti pratiṣedho deśāntare ghaṭāstitvaṃ prakāśayati tathā svarūpādicatuṣṭayena sata eva jīvasya pararūpādicatuṣṭayena nāstitvaṃ ghaṭate nānyathā |</p>

<h3 id='17,22–24'>17,22–24 <small>(<a href='docExplore?doc_id=SŚP_17,22–24_17,25–27'>SŚP_17,22–24_17,25–27</a>)</small></h3>

<p>nanu kharaviṣāṇādīnām atyantābhāvarūpāṇām api niṣedhaviṣayasyopapattir iti cet; na, gavādimastake sata eva viṣāṇasya kharādimastake pratiṣedhadarśanāt | tataḥ sataḥ pratītau pratiṣedhasiddhir iti sunirūpitam |</p>

<h3 id='17,25–27'>17,25–27 <small></small></h3>

<p>tathā citrapuruṣādau "idaṃ sajīvacitram" iti gauṇakalpanaṃ mukhyavṛttyā jīvāstitvaṃ kathayati, yathā — "siṃho māṇavakaḥ" iti māṇavake siṃhatvaṃ viśiṣṭajātyādipariṇatasiṃhāstitvam iti | tasmād gauṇakalpanād mukhyasiddir iti niravadyam |</p>

<h3 id='17,28–29'>17,28–29 <small>(<a href='docExplore?doc_id=SŚP_17,28–29_18,1–5'>SŚP_17,28–29_18,1–5</a>)</small></h3>

<p>tathā "jīvaḥ" iti śuddhapadaṃ mukhyavṛttyā svārthavat, śuddhapadatvāt, pramāṇapadavat | tataḥ śuddhapadatvāt "asti jīvaḥ" iti ca siddham |</p>

<h3 id='17,30–31'>17,30–31 <small></small></h3>

<p>tathaivānekaviśiṣṭajanasaṃmatatvāt, āptapraṇītatvāc ca "asti jīvaḥ" iti suvyavasthitam |</p>

<h3 id='18,1–5'>18,1–5 <small></small></h3>

<p>kiṃ ca bhūtacaitanyayor bahirantarmukhāvabhāsayoḥ bālyādirāgādiviruddhadharmādhyāsitayor dravyāntarabhāvena bhinnapramāṇa grāhyatvāt bheda eva | tayor deśabhedenādarśanād abhede śarīrākārapariṇatāvanivanapavanasakhapavanānām apy ekatvaprasaṃgāt | upādānakāraṇasadṛśaṃ hi kāryaṃ bhavati (source unknown) iti vacanād dhāraṇereṇadravoṣṇatārūpeṇa bhūtasādṛśyābhāvāt, amūrtacaitanyasya mūrtakāryatvāyogāc ca śarīrabhinnam eva caitanyam |</p>

<h3 id='18,6–12'>18,6–12 <small>(<a href='docExplore?doc_id=SŚP_18,6–12'>SŚP_18,6–12</a>)</small></h3>

<p>tasya cābhilāṣo hi pratyabhijñāne sati prādurbhavati, pratyabhijñānaṃ ca smaraṇe sati, smaraṇaṃ ca pūrvānubhava eva bhavatīti pūrvānubhavaḥ siddhaḥ | anyathā tadaharjātabālakasya stanādāv abhilāṣā 'bhāvaprasaṃgāt | mṛtānāṃ keṣāṃcid rakṣoyakṣādikuleṣu svayamutpannatvena kathayatāṃ darśanāt keṣāṃcid bhavasmṛter upalambhāc ca paraloko 'py asti | tad uktam —</p>
<p class='l'>	tadaharjjastanehāto rakṣodṛṣṭer bhavasmṛteḥ /</p>
<p class='l'>	bhūtānanvayanāt siddhaḥ prakṛtijñaḥ sanātanaḥ // (source unknown) iti</p>

<h3 id='18,13–23'>18,13–23 <small>(<a href='docExplore?doc_id=SŚP_18,13–23'>SŚP_18,13–23</a>)</small></h3>

<p>jananādikāraṇāviśeṣe 'pi sukhaduḥkhādivaicitryadarśanāt puṇyapāpādikam apy asty eva | evaṃ pramāṇaprasiddhe paraloke paralokapuṇyapāpapradveṣi bṛhaspatimataṃ na satāṃ mano manāg api prīṇayati, kiṃtu upālabham evārhati | sa coktaḥ svāmibhiḥ —</p>
<p class='l'>	madyāṅgavad bhūtasamāgame jñaḥ śaktyantaravyaktir adaivasṛṣṭiḥ /</p>
<p class='l'>	ity ātmaśiśnodarapuṣṭituṣṭair nirhrībhayair hā mṛdavaḥ pralabdhāḥ //</p>
<p class='l'>	dṛṣṭe 'viśiṣṭe jananādihetau viśiṣṭatā kā pratisattvam eṣāṃ /</p>
<p class='l'>	svabhāvataḥ kim na parasya siddhir atāvakānām api hā prapātaḥ //</p>
<p class='l'>	svacchandavṛtter jagataḥ svabhāvād uccair anācārapadeṣv adoṣam /</p>
<p class='l'>	nirghuṣya dīkṣāsamamuktimānās tvaddṛṣṭibāhyāḥ bata vibhramanti // (Yuktyanuśāsana 35–37) </p>
<p>iti tato nāyaṃ bṛhaspatir āptatāṃ ātmasātkaroti |</p>

<h3 id='18,24–28'>18,24–28 <small>(<a href='docExplore?doc_id=SŚP_18,24–28'>SŚP_18,24–28</a>)</small></h3>

<p>yad uktam — "sarvajño nāsti" ity ādi, tad api pralāpamātram eva; pratyakṣataḥ sarvajñasya muneḥ, anumānasyāgamasya ca nāstitvavyavasthāpanāsaṃbhavāt, tasya bhāvaviṣayatābhyupagamāt | yadi kiṃcit pratyakṣaṃ tatrāpravartamānatvād eva tadabhāvaṃ vyavasthāpayet, tadā puruṣāntarādipratyakṣāntarāṇām apy abhāvaṃ tad eva gamayet, tadviṣayāṇāṃ ca kṣmādīnām ity atiprasaṃgaḥ svayam iṣṭasya bṛhaspatyādipratyakṣasyāpi saviṣayasyābhāvasiddheḥ |</p>

<h3 id='19,1–6'>19,1–6 <small>(<a href='docExplore?doc_id=SŚP_19,1–6'>SŚP_19,1–6</a>)</small></h3>

<p>atha pratyakṣāntaraṃ svayam ātmānaṃ vyavasthāpayati pṛthivyādisvaviṣayaṃ ca tatra pravartanād ato na tadabhāvaprasaṃga ity matam; tarhi sarvajño 'pi svasaṃvedanād ātmānaṃ svargāpūrvādiviṣayaṃ ca vyavasthāpayati, iti kathaṃ tadabhāvasiddheḥ, pramāṇāntarasya ca tadvacanasya hetuvādarūpasyāhetuvādarūpasya ca sa eva vyavasthāpakaḥ syād iti kutas tadabhāvasiddhiḥ | sarvajñaḥ svaparavyavasthāpako 'stīty atra kiṃ pramāṇam iti cet; svapratyakṣaikapramāṇavādinaḥ pratyakṣāntaraṃ svaparaviṣayam astīty atra kiṃ pramāṇam, tathā prasiddhir anyatrāpi, iti na pratyakṣaṃ tadabhāvāvedakam, atiprasaṃgasya duḥpariharatvāt |</p>

<h3 id='19,7–9'>19,7–9 <small>(<a href='docExplore?doc_id=SŚP_19,7–9_19,10–11'>SŚP_19,7–9_19,10–11</a>)</small></h3>

<p>kiṃ ca sarvajñatvābhāvaḥ pratyakṣeṇa kvacit kadācit kasyacid vyavasthāpyate, sarvatra sarvadā sarvasya vā? tatrādyapakṣe parasyeṣṭāpādanam | dvitīyapakṣe sarvatra sarvadā sarvasya sarvajñatvābhāvaṃ pratyakṣataḥ saṃvidan svayaṃ sarvajñaḥ syāt | tathā sati vyāhatam etat sarvajñābhāvavacanaṃ cārvākasya |</p>

<h3 id='19,10–11'>19,10–11 <small></small></h3>

<p>nāpy anumānaṃ tadabhāvasādhakam, tadanabyupagamāt svayam anumānaṃ nirākurvann anumānād eva sarvajñābhāvaṃ sādhayati iti katham anunmattaḥ |</p>

<h3 id='19,12–20'>19,12–20 <small>(<a href='docExplore?doc_id=SŚP_19,12–20'>SŚP_19,12–20</a>)</small></h3>

<p>tad evaṃ bādhakābhāvād asti sarvajñaḥ | sa ca syādvādī bhagavan arhann evānyayogavyavacchedena niścīyate, tasyaiva yuktiśāstrāviruddhavākyatvāt | anyeṣāṃ nyāyāgamaviruddhabhāṣitvāt | tatas tadukto dharmo mokṣaś ca vyavatiṣṭhate | tannirākaraṇe cārvākānāṃ pramāṇābhāvasya pratipāditaprāyatvāt | pralāpamātrasya ca prekṣāvatām anādaraṇīyatvād iti sthitaṃ dṛṣṭeṣṭaviruddhatvāt cārvākamatam asatyam iti |</p>
<p class='l'>	svaparāviditādhyakṣacārvākāṇāṃ vaco 'khilam /</p>
<p class='l'>	bhavet pralāpamātratvān nāvadheyaṃ vipaścitām //</p>
<p class='l'>	na cārvākamataṃ satyaṃ dṛṣṭādṛṣṭeṣṭabādhataḥ /</p>
<p class='l'>	na ca tena pratikṣepaḥ syādvād〈asye〉ti niścitam //</p>

<h2 id='6 Bauddhaśāsanaparīkṣā'>6 Bauddhaśāsanaparīkṣā</h2>

<h3 id='20,2–3'>20,2–3 <small>(<a href='docExplore?doc_id=SŚP_20,2–3'>SŚP_20,2–3</a>)</small></h3>

<p>tathā tathāgataśāsanam api dṛṣṭeṣṭaviruddham | evaṃ hi sarvabhāvānāṃ kṣaṇabhaṅgasaṃgamam evāṅgaśṛgāram aṅgīkurvāṇās tathāgatāḥ saṃgirante —</p>

<h2 id='6.1 Pūrvapakṣa'>6.1 Pūrvapakṣa</h2>

<h3 id='20,3–10'>20,3–10 <small>(<a href='docExplore?doc_id=SŚP_20,3–10'>SŚP_20,3–10</a>)</small></h3>

<p>rūpādipañcaskandhā eva tattvāni | rūparasagandhasparśaparamānavaḥ sajātīyavijātīyavyāvṛttāḥ parasparāsaṃbaddhā rūpaskandhāḥ | sukhaduḥkhādayo vedanāskandhāḥ | savikalpakanirvikalpakajñānāni viñjānaskandhāḥ | jātikriyāguṇadravyasaṃjñā pañcaiva kalpanāḥ | aśvo yāti sito ghaṇṭikas tadākhyeti yathākramam || (source unknown) iti ity etat kalpanāsahitaṃ savikalpakam, tadrahitaṃ nirvikalpakam | tathā vṛkṣādināmāni saṃjñāskandhāḥ | jñānapuṇyapāpavāsanāḥ saṃskāraskandhāḥ | rūpavedanāvijñānasaṃjñāsaṃskārā iti pañca skandhāḥ |</p>

<h3 id='20,11–21'>20,11–21 <small>(<a href='docExplore?doc_id=SŚP_20,11–21'>SŚP_20,11–21</a>)</small></h3>

<p>teṣu ca pūrvapūrvacittaviśeṣaprabhavā uttarottaracittakṣaṇā upādānopādeyarūpeṇa sajātyuttarakṣaṇaṃ janayantaḥ parasparāsaṃpṛktā niranvayapratikṣaṇaviśarāravo niraṃśāś ca bhrāntivaśāt grāhyagrāhakasaṃvedanākāratrayākrāntā vijātīyāvyavadhānalaghūtpattisadṛśāparāparotpattivipralabdhabuddheḥ saṃtānarūpeṇa vartamānā ātmābhidhānaṃ janayanti | tatraikatvapratyabhijñānam api lūnapunarjātanakhakeśādau pūrvāparaikatvābhāve 'pi darśanān nityatvasamarthanāya nālam iti trikālānuyāyyekatvarahitā eva vartante; kiṃ tu jñānavairāgyabhāvanātiśayavasād avidyātṛṣṇāvigame niḥśaktikānām uttarottaravijñānakṣaṇam ajanayatāṃ niranvayavināśena saṃtānocchittir mokṣaḥ | "pradīpanirvāṇakalpam ātmanirvāṇam" (source unknown) iti vacanāt | tad uktam —</p>
<p class='l'>	kṣaṇād ūrddhvaṃ na tiṣṭhanti śarīrendriyabuddhayaḥ /</p>
<p class='l'>	dīpārcir iva vartante skandhāḥ kṣaṇavilambitāḥ // (source unknown) iti</p>

<h3 id='20,22–23'>20,22–23 <small>(<a href='docExplore?doc_id=SŚP_20,22–23_20,24–21,4'>SŚP_20,22–23_20,24–21,4</a>)</small></h3>

<p>tasya ca mokṣasyopāyaḥ kāṣāyacīvaraparidhānaśirastuṇḍamuṇḍanabrahmacaryadhāraṇādayaḥ | tathaiva duḥkhasamudayanirodhamārgā iti catvāraḥ padārthāś caturāryasatyābhidānā mumukṣubhir jñātavyāḥ |</p>

<h3 id='20,24–21,4'>20,24–21,4 <small></small></h3>

<p>tatra sahajaśārīramānasāgantukāni duḥkhāni | tatra sahajaṃ kṣuttṛṣṇāmanobhūbhayādikam | śārīraṃ vātapittapīnasānāṃ vaiṣamyasaṃbhūtam | mānasaṃ dhikkārāvajñcchavighātādijanitam | āgantukaṃ śītavātātapāśanipātādijanitam | etad duḥkhaviśiṣṭāś cittakṣaṇāḥ saṃsāriṇāṃ duḥkham ity ucyate | tadduḥkhajananabandhahetubhūte avidyātṛṣṇe samudayaśabdenocyete tatra vastuyathātmyāpratipattir avidyā | iṣṭāniṣṭendriyaviṣayaprāptiparihāravāñchā tṛṣṇā | nirodho nāma avidyātṛṣṇāvināśena nirāsravacittasaṃtānotpattilakṣaṇaḥ saṃtānocchittilakṣaṇo vā mokṣaḥ | tathā mokṣahetubhūtaḥ mārgaḥ |</p>

<h3 id='21,5–16'>21,5–16 <small>(<a href='docExplore?doc_id=SŚP_21,5–16'>SŚP_21,5–16</a>)</small></h3>

<p>sa ca samyaktvasaṃjñāsaṃjñīvākkāyakarmāntarvyāyāmājīvasthitisamādhilakṣaṇāṣṭāṅgaḥ | tatra samyaktvaṃ padārthānāṃ yāthātmyadarśanaṃ | saṃjñā vācakaḥ śabdaḥ saṃjñī vācayo 'rthaḥ | vākkāyakarmaṇī vākkāyavyāpārau | antarvyāyāmo vāyudhāraṇā | ājīvasthitir āyuravasānaparyantaṃ prāṇadhāraṇā | samādhir nāma sarvaṃ duḥkham, sarvaṃ kṣaṇikam, sarvaṃ nirātmakaṃ śūnyam iti satyabhāvanā | tasyāḥ prakarṣād avidyātṛṣṇāvigame nirāsravacittakṣaṇāḥ sakalapadārthāvabhāsakāḥ samutpadyante | tad yogipratyakṣam | sa ca yogī yāvad āyus tāvat kālam upāsakānāṃ dharmam upadeśya āyuravasāne pradīpanirvāṇakalpam ātmanirvāṇaṃ prāpnoti uttaracittasyotpatter abhāvād iti |</p>
<p class='l'>	dīpo yathā nirvṛttim abhyupeto naivāvaniṃ gacchati nāntarikṣam /</p>
<p class='l'>	diśaṃ na kāṃcid vidiśaṃ na kāṃcit snehakṣayāt kevalam eti śāntim // (28) </p>
<p class='l'>	jīvas tathā nirvṛttim abhyupeto naivāvaniṃ gacchati nāntarikṣam /</p>
<p class='l'>	diśaṃ na kāṃcid vidiśaṃ na kāṃcit mohakṣayāt kevalam eti śāntim // (29)</p>
<p>(Saundarananda 16.28–29) iti |</p>

<h2 id='6.2 Uttarapakṣa'>6.2 Uttarapakṣa</h2>

<h3 id='21,18–20'>21,18–20 <small>(<a href='docExplore?doc_id=SŚP_21,18–20'>SŚP_21,18–20</a>)</small></h3>

<p>tad etat saugatamataṃ tāvat dṛṣṭaviruddham. saugatābhimatasya niranvayavināśiparamāṇumātralakṣaṇasvalakṣaṇasya sthūlasthirasādhāraṇākārāvabhāsinā pratyakṣena viruddhatvāt. na hi pratyakṣe sūkṣmakṣaṇikāsādhāraṇarūpāḥ paramāṇavaḥ pratibhāsante sthūlasthirasādhāraṇākārātmanām eva ghaṭādīnāṃ pratibhāsanāt |</p>

<h3 id='21,21–24'>21,21–24 <small>(<a href='docExplore?doc_id=SŚP_21,21–24'>SŚP_21,21–24</a>)</small></h3>

<p>nanu paramāṇuṣv avātyāsannāsaṃsṛṣṭeṣu dṛṣṭau pratibhāsamāneṣu kutaścid vibhramanimittād ātmani paratra cāsantam eva sthūlādyākāraṃ darśayantī saṃvṛttiḥ tān saṃvṛṇoti keśādibhrāntavad iti cet. naivam bahir antaś ca pratyakṣasya bhrāntatvāpatteḥ tasya abhrāntatvakalpanāpoḍhatvābhāvaprasaṃgāt pratyakṣaṃ kalpanāpoḍham abhrāntam (Nyāyabindu 1.4) iti lakṣaṇasyāsaṃbhavadoṣānuṣaṃgāt.</p>

<h3 id='21,25–28'>21,25–28 <small>(<a href='docExplore?doc_id=SŚP_21,25–28'>SŚP_21,25–28</a>)</small></h3>

<p>nanu naiṣa doṣaḥ paramāṇupratyakṣasya tallakṣaṇasaṃbhavād iti cet. na paramāṇūnāṃ jātucid adhyakṣabuddhāv apratibhāsanāt. na hi kaścil laukikaḥ parīkṣako vā deśakālaviprakṛṣṭārthavat paramāṇūn sākṣāt pratyeti anyathā pratītyapalāpaprasaṅgāt. ta ime paramāṇavaḥ pratyakṣabuddhāv ātmānaṃ na samarpayanti pratyakṣatāṃ ca svīkartum icchantīty amūlyadānakrayiṇaḥ.</p>

<h3 id='22,1–5'>22,1–5 <small>(<a href='docExplore?doc_id=SŚP_22,1–5'>SŚP_22,1–5</a>)</small></h3>

<p>na ca paramāṇavaḥ pratyakṣā bhavitum arhanti tatsākṣātkaraṇe pramāṇābhāvāt. nirvikalpakaṃ pratyakṣam astīti cet. na tasyāvyavasāyātmakasyāprāmāṇyāt avisaṃvādavaikalyāt. tathā hi. yad avisaṃvādavikalaṃ na tat pramāṇaṃ, yathā ajñasya viṣadarśanam, tad vikalaṃ ca saugataparikalpitaṃ darśanam | avisaṃvādo hītthaṃ geyam itthaṃ citram ity abhisandhikaraṇam eva | abhiprāyanivedanād avisaṃvādanam (Pramāṇavārtika Pramāṇasiddhi 3) iti vacanāt | na ca tannivedanam avyavasāyasya, ajñaviṣadarśanasyāpi tatprasaṃgāt |</p>

<h3 id='22,6–8'>22,6–8 <small>(<a href='docExplore?doc_id=SŚP_22,6–8_22,9–13'>SŚP_22,6–8_22,9–13</a>)</small></h3>

<p>avyavasāyasyāpi darśanasya vyavasāyajananāt tannivedanam iti cet; na; vyavasāyasyaivāsaṃbhavāt, kutaścid api tatsvarūpasyāvyavasthiteḥ | vikalpasvarūpasya svasaṃvedanena vyavasthāpane 'pi tasya vikalpanāntarāpekṣatvaprasaṃgāt, nīlādisvalakṣaṇadarśanavat |</p>

<h3 id='22,9–13'>22,9–13 <small></small></h3>

<p>yadi svasaṃvedanaṃ niścayasvarūpaṃ niścayanirapekṣatayā pariniṣṭhāpayet tadā vastudarśanam api svalakṣaṇam, viśeṣābhāvāt, tathā ca kiṃ niścayāpekṣayā ? vastudarśanasya niścayāpekṣāyāṃ vā niścayasvarūpasaṃvedanasyāpi niścayāntarāpekṣaṇād anavasthā syād | vikalpasya vikalpāntareṇa vyavasthāpane 'pi tasyāpi tadantareṇa vyavastheti tadavasthaivānavasthā | tato vyavasāya eva na saṃbhavati yatas tajjananāt pratyakṣaṃ prāmāṇyam upaḍhauketa |</p>

<h3 id='22,14–17'>22,14–17 <small>(<a href='docExplore?doc_id=SŚP_22,14–17_22,18–20'>SŚP_22,14–17_22,18–20</a>)</small></h3>

<p>yathā kathaṃcid vyavasāyasya saṃbhave vā na tajjananaṃ saṃbhavati avyavasāyād vyavasāyasya gardabhād aśvasyevānutpatteḥ | abhilāpaśūnyād apy adhyakṣād vyavasāyakalpanāyāṃ svalakṣaṇaṃ kiṃ nādhyavasāyaṃ janayet svayam abhilāpaśūnyam api, pratyakṣam adhyavasāyasya hetur na punaḥ rūpādir iti kathaṃ sunirūpitābhidhānam |</p>

<h3 id='22,18–20'>22,18–20 <small></small></h3>

<p>yadi punar avikalpakād api pratyakṣād vikalpātmano 'dhyavasāyasyotpattiḥ pradīpādeḥ kajjalādivat; vijātīyād api kāraṇāt kāryasyotpattidarśanād iti matam; tadā tādṛśo 'rthād vikalpātmanaḥ pratyakṣasyotpattir astu tata eva |</p>

<h3 id='22,21–24'>22,21–24 <small>(<a href='docExplore?doc_id=SŚP_22,21–24'>SŚP_22,21–24</a>)</small></h3>

<p>jātidravyaguṇakriyāparibhāṣākalpanārahitād arthāt kathaṃ jātyādikalpanātmakaṃ pratyakṣaṃ syād iti cet; pratyakṣāt tadrahitād vikalpaḥ kathaṃ jātyādikalpanātmakaḥ syād iti samānaḥ paryanuyogaḥ | vikalpasya jātyādiviṣayatvād adoṣaḥ iti cet; na; pratyakṣavat tasya jātyādiviṣayatvavirodhāt; tata eva tasya vastuno 'py utpattiprasakteś ceti vyavasāyahetutvam anupapannam eva |</p>

<h3 id='22,25–23,5'>22,25–23,5 <small>(<a href='docExplore?doc_id=SŚP_22,25–23,5'>SŚP_22,25–23,5</a>)</small></h3>

<p>atha vyavasāyavāsanonmīlanena avyavasāyasyāpi vyavasāyahetutvaṃ darśanasyeti cet; na; tadvad arthasyaiva taddhetutvaprasaṃgena antargaḍuno darśanasyākalpanāpatteḥ | vyavasāyahetutvena cāvisaṃvāditvam aupacārikam eva darśanasya syāt, mukhyataḥ saṃnipatyābhiprāyanivedanena vyavasāyasyaiva tadupapatteḥ | na ca tatas tasya prāmāṇyam; sannikarṣādāv api tatprasaṃgāt | tato yuktam avisaṃvādavaikalyāt darśanam apramāṇam iti | tad uktam —</p>
<p class='l'>	viṣadarśanavat sarvam ajñasyākalpanātmakam /</p>
<p class='l'>	darśanam na pramāṇaṃ syād avisaṃvādahānitaḥ // (Siddhiviniścaya 1.24) iti</p>

<h3 id='23,6–7'>23,6–7 <small>(<a href='docExplore?doc_id=SŚP_23,6–7_23,8'>SŚP_23,6–7_23,8</a>)</small></h3>

<p>prāmāṇyābhāve ca dūrataḥ pratyakṣatvam; tasya tadviśiṣṭatvena tadabhāve 'nupapatteḥ | ataḥ pratyakṣābhāvān na paramāṇūnāṃ pratibhāsane pratyakṣaṃ prabhavati |</p>

<h3 id='23,8'>23,8 <small></small></h3>

<p>nāpy anumānam; tasya liṅgadarśanapūrvakasya pratyakṣābhāve 'nupapatteḥ | nāpy āgamaḥ vācāṃ vastuviṣayatvāniṣṭeḥ | evaṃ sakalapramāṇābhāvāt katham arthapramitiḥ syāt, tadabhāve paroditapañcaskandharūpāśeṣaprameyānupapattiḥ | tathā ca jagac chūnyam eveti syādvādavidveṣināṃ saugatānāṃ mahadaniṣṭam upanipatati | tad uktam svamisamantabhadrapādaiḥ —</p>
<p class='l'>	pratyakṣabuddhiḥ kramate na yatra talliṅgigamyaṃ na tadarthaliṅgam /</p>
<p class='l'>	vāco na vā tadviṣayeṇa yogaḥ kā tadgatiḥ kaṣṭam aśṛṇvatāṃ te // (Yuktyanuśāsana 22) iti</p>

<h3 id='23,15–17'>23,15–17 <small>(<a href='docExplore?doc_id=SŚP_23,15–17_23,20–22'>SŚP_23,15–17_23,20–22</a>)</small></h3>

<p>tataḥ prāk paramāṇavaḥ pratibhāsanta iti pareṣāṃ pratijñā poplūyate, tathā paścāt saṃvṛtyā sthūlādyākārāḥ pratīyante iti pratijñāpi | prāg api pratyakṣeṇa nīlādivat sthūlādyākārāṇāṃ darśanāt nīlavikalpavat sthūlādivikalpānāṃ ca pratīteḥ |</p>

<h3 id='23,18–19'>23,18–19 <small></small></h3>

<p>tasmād indriyabuddhayo 'pi svalakṣaṇaviṣayā mā bhūvan kevalaṃ sthūlādyākārān paśyeyuḥ, adṛṣṭe vikalpāyogāt, atiprasaṃgāc ca |</p>

<h3 id='23,20–22'>23,20–22 <small></small></h3>

<p>yathaiva hi nīle pītādīnām adṛṣṭatvān na tadvikalpotpattiḥ, nīlasya dṛṣṭatvān nīlavikalpasyotpatteḥ, tathaiva sthūlādīn apaśyataḥ tadvikalpotpattir mā bhūt; svalakṣaṇadarśanāt svalakṣaṇavikalpotpattir evāstu |</p>

<h3 id='23,23–24,1'>23,23–24,1 <small>(<a href='docExplore?doc_id=SŚP_23,23–24,1'>SŚP_23,23–24,1</a>)</small></h3>

<p>na caivam, sthūlādyākāreṣv eva vikalpotpatteḥ | yadi punaḥ sthūlādyākārāṇām adarśane 'pi tadanādivāsanāvaśād eva tadvikalpotpattir urarīkriyate tadā nīlādirūpādarśane 'pi tadvāsanāsāmarthyād eva nīlādivikalpotpattiḥ | tato nīlādirūpavyavasthā mā bhūt | tadvat sukhādivyavasthitir api kutaḥ saṃbhāvyet | svasaṃvedanavyavasthā ca tanniścayotpatteḥ durghaṭaiva | tadanutpateḥ sutarāṃ tadavyavasthā svargaprāpaṇaśaktyvad vedyākāravivekavad vā | svarūpasya svato gatiḥ (Pramāṇavārtika Pratyakṣapariccheda 6d) ity api tathā niścayānutpattau na siddhyet, brahmādvaitādivad iti sarvaṃ viplavate |</p>

<h3 id='24,2–3'>24,2–3 <small>(<a href='docExplore?doc_id=SŚP_24,2–3_24,4–5'>SŚP_24,2–3_24,4–5</a>)</small></h3>

<p>tataḥ kutaścin niścayāt nīlādisvabhāvavyavasthāyāṃ sthūlādiniścayāt vastuni paramārthataḥ sthūlādyākāravyavasthitir āstheyā anyathā kvacid api vyavasthānāsiddheḥ |</p>

<h3 id='24,4–5'>24,4–5 <small></small></h3>

<p>tato na teṣāṃ sāṃvṛtatvam, saṃvṛte vikalpātmikāyāḥ prāg eva pratyādiṣṭatvāc ceti prāg uktaṃ śākyavākyam aśeṣataḥ pratijñārūpaṃ prajñair avajñāyate |</p>

<h3 id='24,6–17'>24,6–17 <small>(<a href='docExplore?doc_id=SŚP_24,6–17'>SŚP_24,6–17</a>)</small></h3>

<p>nanu 〈na〉 paramārthāḥ sthūlādyākārāḥ bādhakasadbhāvāt | tathā hi — sthūlākāro 'vayavī, sādhāraṇākāraḥ sāmānyam | tatra caikasyāvayavino 'nekeṣv avayaveṣu sāmānyasyaikasya anekavyaktiṣu vṛttiḥ parair iṣṭā, pratyāśrayam kim ekadeśena, sarvātmanā vā syāt prakārāntarābhāvāt | samavāyaḥ prakārāntaram iti cet; na; ayutasiddheṣu vartate samavaitīty anayor arthabhedābhāvāt | tatraikam anekatra vartamānaṃ pratyadhikaranaṃ na tāvad ekadeśena, niḥpradeśatvāt | nāpi sarvātmanā, avayavyādibahutvaprasaṃgāt; yāvanto 'vayavādayas tāvanto 'vayavyādayaḥ syuḥ, teṣām pratyekaṃ sarvātmanā vṛttatvāt | atha pradeśavattvaṃ manyeta avayavyādīnāṃ tatrāpi vṛttivikalpo 'navasthā ca | tathā vāvayavyādi sarvaṃ tad ekam eva na syād iti vṛtter doṣasya bādhakasya bhāvād iti cet; tad asat; bhedaikāntavādināṃ pratipāditadoṣopanipātāt | syādvādibhir api</p>
<p class='l'>	ekasyānekavṛttir na bhāgābhāvād bahūni vā /</p>
<p class='l'>	bhāgitvād vāsya naikatvaṃ doṣo vṛtter anārhate // (Āptamīmāṃsā 62) iti</p>
<p>tān prati taddoṣapratipādanāt |</p>

<h3 id='24,19–24'>24,19–24 <small>(<a href='docExplore?doc_id=SŚP_24,19–24'>SŚP_24,19–24</a>)</small></h3>

<p>nanv evaṃ vṛtter doṣaḥ syādvādināṃ ca prasajyate iti cet; tarhi nāyaṃ prasaṃgo 'nekānte kathaṃcit tādātmyāt vedyavedakākārajñānavat | yathaiva hi jñānasya vedyavedakākārābhyāṃ tādātmyam, aśakyavivedanatvāt "kim ekadeśena sarvātmanā vā" iti vikalpayor na vijñānasya sāvayavatvaṃ bahutvaṃ vā prasajyeta, anavasthā vā, tathā avayavyāder apy avayavādibhyas tādātmyam aśakyavivecanatvād eva naikadeśena pratyekaṃ sarvātmanā vā; yatas tāthāgataḥ sarvathā bheda iva avayavāvayavyādīnāṃ kathaṃcit tādātmye 'pi vṛttiṃ dūṣayet |</p>

<h3 id='24,25–25,10'>24,25–25,10 <small>(<a href='docExplore?doc_id=SŚP_24,25–25,10'>SŚP_24,25–25,10</a>)</small></h3>

<p>yad atrānyad apy uktam — na paramārthaḥ sthūlākāraḥ paramāṇūnāṃ saṃbandhāsiddheḥ teṣāṃ ekadeśena saṃbandhe digbhāgabhedād aṇuṣaṭkena yugapad yoge ṣaḍaṃśatāpatteḥ; sarvātmanā saṃbandhe pracayasyaikaparamāṇumātratvāpatter iti, tad api dūṣaṇaṃ paramāṇūnām ananyathaikāntavādināṃ syān na punaḥ syādvādinām | yathaiva hi naiyāyikādayaḥ "paramāṇavo viviktāvasthāvat pracayāvasthāyām api paramāṇutvaṃ na tyajanti" iti manyante na tathā syādvādino yena taddoṣas teṣām anuṣajyeta; taiḥ paramāṇūnāṃ snigdharūkṣāṇām ajaghanyaguṇānāṃ dvyadhikādiguṇānāṃ vijātīyānāṃ sajātīyānāṃ ca saktutoyavat saṃtaptajatukhaṇḍavat kathaṃcit skandhākārapariṇāmātmakasya saṃbandhasyābhyupagamāt |</p>
<p class='l'>	ṇiddhassa lukkheṇa havei bandho jahaṇṇavajje visame same vā // (source unknown) iti vacanāt /</p>

<h3 id='25,11–15'>25,11–15 <small>(<a href='docExplore?doc_id=SŚP_25,11–15'>SŚP_25,11–15</a>)</small></h3>

<p>parair apy evam abhyupagamaḥ kartavyaḥ, anyathā arthakriyāvirodhāt, aṇūnām anyonyam asaṃbandhato jaladhāraṇāharaṇādyarthakriyākāritvānupapatteḥ | rajjuvaṃśadaṇḍādīnām ekadeśāpakarṣaṇe tadanyākarṣaṇe cāsaṃbandhavādino na syāt | asti caitat sarvam, vikalpapratibhāsinaḥ pratyakṣadṛṣṭatvasiddheḥ adṛṣṭe vikalpāyogāt, anyathātiprasaṃgasyoktaprāyatvāt | asaṃbaddhaparamāṇumātragrāhipratyakṣādipramāṇābhāvasya pratipāditatvāc ca | tato jalāharaṇādyarthakriyānyathānupapatteḥ saṃbandhaḥ siddhaḥ |</p>

<h3 id='25,16–22'>25,16–22 <small>(<a href='docExplore?doc_id=SŚP_25,16–22'>SŚP_25,16–22</a>)</small></h3>

<p>kiṃ ca, evaṃ vedataḥ citrajñānanirbhāsalavaviśeṣāṇāṃ ekadeśena sarvātmanāpi saṃbandhāsiddheḥ sakalanīlādinirbhāsāvayavavyāpy ekatvaṃ tatra na siddhyet | tadavayavapṛthaktvakalpanāyāṃ citraikajñānavyavahāro mā bhūt; pṛthagvarṇāntaraviṣayānekasaṃtānā ekaikakṣaṇavat | tatra pratyāsattiviśeṣaḥ kathaṃcid aikyāt ko 'paraḥ syāt; deśapratyāsatteḥ śītavātādibhiḥ vyabhicārāt; kālapratyāsatter ekasamayavartibhir aśeṣārthair anekāntāt bhāvapratyāsatter ekārthodbhūtānekapuruṣajñānair anaikāntikatvāt, dravyapratyāsattir eva pāriśeṣyāt saṃbhāvyate | sā caikadravyatādātmyalakṣaṇatvāt pratyāsattiviśeṣa iti kathaṃcid aikyam evaikatvavyavahāranibandhanaṃ citrajñānasya |</p>

<h3 id='25,23–26,3'>25,23–26,3 <small>(<a href='docExplore?doc_id=SŚP_25,23–26,3'>SŚP_25,23–26,3</a>)</small></h3>

<p>tad evaṃ pramāṇaprasiddhacitrajñānavat sūkṣmasthūlātmani jātyantare syādvādīṣṭavastunivṛttidoṣādyakhiladoṣo nāvakāśaṃ labhate | atrānyatra ca sarvatra virodhādidūṣaṇaṃ citrajñānam evāpahastayatīti kiṃ niścintayā | tataḥ syādvādīnāṃ saṃmataḥ sthūlākāraḥ paramārtha eva siddhaḥ | etena tadabhimataḥ sādhāraṇākāro 'pi paramārthatayā siddhaḥ syādvādisaṃmatasya sadṛśapariṇāmalakṣaṇasya sāmānyasyāpratikṣepārhatvāt, anyathā śuktikāde rajatādyapekṣayā sādharmyadarśanasyābhāvāt, kathaṃ tannibandhanas tatra rūpyādhyāropaḥ, yata idaṃ sūktaṃ bhavet | śuktau vā rajatākāro rūpasādharmyadarśanāt || (Pramāṇavārtika Svārthānumāna 44cd) iti</p>

<h3 id='26,4–11'>26,4–11 <small>(<a href='docExplore?doc_id=SŚP_26,4–11'>SŚP_26,4–11</a>)</small></h3>

<p>na ca sādharmyād aparam asti, tasya nityavyāpisvabhāvasya kvacid api aprativedanāt | tathā syādvādisaṃmataḥ sthirākāraḥ paramārtha eva, citrajñānasyaikasya yugapad anekākāravyāpitvavat krameṇāpy ekasyātmāder anekākāravyāpitvasiddheḥ | tathaivoktaṃ bhaṭṭākalaṅkadevaiḥ —</p>
<p class='l'>	yathaikaṃ bhinnadeśārthān kuryād vyāpnoti vā sakṛt /</p>
<p class='l'>	tathaikaṃ bhinnakālārthān kuryād vyāpnoti vā kramāt // (Laghīyastraya 37) iti</p>
<p>pūrvottarakṣāṇānāṃ sarvathāniranvayatve arthakriyāvirodhāc ca | na hi kṣaṇakṣayaikāntapakṣe arthakriyopapannā; bahirantararthānāṃ niravayavināśe kāryasya nirhetukatvāpatter janmavirodhasiddheḥ |</p>

<h3 id='26,12–13'>26,12–13 <small>(<a href='docExplore?doc_id=SŚP_26,12–13_26,14–17'>SŚP_26,12–13_26,14–17</a>)</small></h3>

<p>nanu pūrvakṣaṇād uttarakṣaṇasya prādur bhāvāt kuto niṣkāraṇatvaṃ kāryasyeti cet; na; kāryakālam aprāpnuvataḥ kāraṇatvānupapatteḥ, ciratarātītavat |</p>

<h3 id='26,14–17'>26,14–17 <small></small></h3>

<p>nanu kāryakālaṃ prāpnuvato 'pi na kāraṇatvam, anyathā sarvasya samānakṣaṇavartinas tatkāraṇatvaprasaṃgāt | tato yad anvayavyatirekānuvidhāyi kāryaṃ tad eva tasya kāraṇam nānanukṛtvānvayavyatirekaṃ kāraṇam | (source unknown) iti cet; na; kṣaṇakṣayaikānte anvayavyatirekasyaivāghaṭanāt |</p>

<h3 id='26,18–21'>26,18–21 <small>(<a href='docExplore?doc_id=SŚP_26,18–21'>SŚP_26,18–21</a>)</small></h3>

<p>na khalu samarthe kāraṇe saty abhāvataḥ svayam eva paścād abhavatas tadanvayavyatirekānuvidhānaṃ nāma nityavat | "svadeśavat svakāla sati samarthe kāraṇe kāryaṃ jāyate nāsati" ity etāvatā kṣaṇikapakṣe anvayavyatirekānuvidhāne nitye 'pi tat syāt; svakāle 'nādyanante sati samarthe nitye svasamaye kāryasyotpatter pratīyamānatvāt |</p>

<h3 id='26,22–30'>26,22–30 <small>(<a href='docExplore?doc_id=SŚP_26,22–30'>SŚP_26,22–30</a>)</small></h3>

<p>sarvadā nitye samarthe sati svakāla eva kāryaṃ bhavat kathaṃ tadanvayavyatirekānuvidhāyīti cet; tarhi kāranakṣaṇāt pūrvaṃ paścāt cānādyanante tadabhāvaviśiṣṭe kvacid eva tadabhāvasamaye bhavat kāryaṃ kathaṃ tadanuvidhāyīti samānam | nityasya pratikṣaṇam anekakāryakāritve kramaśo 'nekasvabhāvatvasiddheḥ kathaṃ ekatvaṃ syād iti cet; kṣaṇikasya katham iti samaḥ paryanuyogaḥ | sa hi kṣaṇasthitir eko 'pi bhāvo 'nekasvabhāvo vicitrakāryatvāt nānārthakṣaṇavat | na hi kāraṇaśaktibhedam antareṇa kāryanānātvaṃ yuktam rūpādijñānavat | yathaiva karkaṭikādau rūpādijñānāni rūpādisvabhāvabhedanibandhanāni tathā kṣaṇisthiter ekasmāt pradīpādikṣaṇāt vartikādāhatailaśoṣādivicitrakāryāṇi śaktibhedanimittakāni vyavatiṣṭhante, anyathā rūpāder api nānātvaṃ na syāt |</p>

<h3 id='27,1–3'>27,1–3 <small>(<a href='docExplore?doc_id=SŚP_27,1–3'>SŚP_27,1–3</a>)</small></h3>

<p>nanu ca śaktimato 'rthāntarānarthāntarapakṣayoḥ śaktīnām aghaṭanāt tāsāṃ paramārthasattvābhāvaḥ, tarhi rūpādīnām api pratītisiddhadravyād arthāntarānarthāntaravikalpayor asaṃbhavāt paramārthasattvābhāvaḥ syāt | syādvādibhiś citrajñānavat jātyantarasya śaktimato 'rthasyopagamāc ca noktadoṣānuṣaṅgaḥ |</p>

<h3 id='27,4–7'>27,4–7 <small>(<a href='docExplore?doc_id=SŚP_27,4–7'>SŚP_27,4–7</a>)</small></h3>

<p>atha pratyakṣabuddhau pratibhāsamānatvād rūpādayaḥ paramārthasanto na punas tacchaktayas tāsām anumānabuddhau pratibhāsamānatvāt; ity apy ayuktam; kṣaṇakṣayasvargaprāpaṇaśaktyādīnām aparamārthasattvaprasaṃgāt | tato yathā kṣaṇikasya yugapad anekakāryakāritve 'py ekatvāvirodhas tathā akṣaṇikasya kramaśo 'nekakāryakāritve 'pīty anavadyaṃ sthirākāro 'pi paramārtha iti |</p>

<h3 id='27,8–9'>27,8–9 <small>(<a href='docExplore?doc_id=SŚP_27,8–9_27,10–11'>SŚP_27,8–9_27,10–11</a>)</small></h3>

<p>tad evaṃ sakalabādhakābhāvād apratikṣepārhāṇām ārthatābhimatānāṃ sthirasthūlasādhāraṇākārāṇāṃ paramārthatvasiddheḥ abhrāntena tadgrāhipratyakṣeṇa svalakṣaṇalakṣaṇatattvasya viruddhatvaṃ siddhyati eva |</p>

<h3 id='27,10–11'>27,10–11 <small></small></h3>

<p>nanu naiṣa doṣaḥ, saugatābhimatasvalakṣaṇatattvasya avācyatvād iti cet; tadasaṃgatam; avācyaśabdena svalakṣaṇatattvasya vācyatvāt svavacanenaiva svapratijñāhāner darśanāt |</p>

<h3 id='27,12–17'>27,12–17 <small>(<a href='docExplore?doc_id=SŚP_27,12–17_27,18–19'>SŚP_27,12–17_27,18–19</a>)</small></h3>

<p>nanv avācyaśabdenāpi na svalakṣaṇasvarūpam ucyate tenāropitasāmānyākārasyaivābhidhānād iti cet; vyāhatam etat | sāmānyākhyapararūpavācinā avācyaśabdena svalakṣaṇasvarūpābhidhānasya viruddhatvāt nīlaśabdena pītābhidhānavat | tad uktaṃ yuktyanuśāsane svāmibhiḥ —</p>
<p class='l'>	avācyam ity atra ca vācyabhāvād avācyam evety anyathāpratijñām /</p>
<p class='l'>	svarūpataś cet pararūpavāci svarūpavācīti vaco viruddham // (Yuktyanuśāsana 29) iti</p>

<h3 id='27,18–19'>27,18–19 <small></small></h3>

<p>tato nāvācyataikāntaḥ śreyān iti katham api pratyakṣavirodho duḥśakaḥ parihartum | tasmāt suvyavasthityaṃ pratijñā dṛṣṭaviruddhaṃ śākyaśāsanam iti |</p>

<h3 id='27,20–30'>27,20–30 <small>(<a href='docExplore?doc_id=SŚP_27,20–30'>SŚP_27,20–30</a>)</small></h3>

<p>tathā tāthāgataśāsanam iṣṭaviruddham | tadabhimatakṣaṇakṣayaikāntaviruddhasya ātmādīnāṃ kathaṃcin nityatvasyānumānena sādhanāt | tathā hi — yat sat tat sarvaṃ kathaṃcin nityatvam, sarvathā kṣaṇike kramayaugapadyābhyām arthakriyāvirodhāt sattvānupapatteḥ iti | atra na tāvad dhetor anaikāntikatvam; sarvathā nityatve sattvasyābhāvāt, sarvathā kṣaṇikatvavat | tadabhāvaś ca kramākramānupapatteḥ | tadanupapattiś ca pūrvāparasvabhāvatyāgopādānānvitarūpābhāvāt; sakṛd anekaśaktyātmakatvābhāvāc ca | na hi kūṭasthe pūrvottarasvabhāvatyāgopādāne staḥ, kṣaṇike cānvitaṃ rūpam asti yataḥ kramaḥ kālakṛto deśakṛto vā syāt | nāpi yugapad anekasvabhāvatvam yato yaugapadyam, kauṭasthyavirodhāt, sarvathaikarūpatvāt kūṭasthasya | ekarūpatayā tu yas trikālavyāpī saḥ kūṭasthaḥ (source unknown) ity abhidhānāt, niranvayakṣaṇikatvavyāghātāc ca, tathā kramākramānekāntātmakasyaiva siddheḥ | sahakārikramākramāpekṣayā tatra kramayaugapadyakalpanāpi na sādhīyasī; svayaṃ tadapekṣākrametarasvabhāvatvābhāve tadanupapatteḥ |</p>

<h3 id='28,1–2'>28,1–2 <small>(<a href='docExplore?doc_id=SŚP_28,1–2_28,3–8'>SŚP_28,1–2_28,3–8</a>)</small></h3>

<p>tatkāryāṇāṃ tadapekṣā na punar nityasya kṣaṇikasya cety api na śreyaḥ; teṣāṃ tadakāryatvaprasaṃgāt |</p>

<h3 id='28,3–8'>28,3–8 <small></small></h3>

<p>tatsahitebhyaḥ sahakāribhyaḥ kāryāṇām utpatteḥ anyathā 'nutpattes tatkāryatvanirṇayaḥ iti cet; tarhi yena svabhāvenaikena sahakāriṇā sahabhāvaḥ tenaiva sarvasahakāriṇā yadi tasya syāt tadaikakāryakaraṇe sarvakāryakaraṇāt kramakāryānutpattiḥ | sahakāryantarābhāve 'pi ca tatsahabhāvāt sakṛd eva sakalakāryotpattiḥ prasajyeta | svabhāvāntaraiḥ sahakāryantarasahabhāve tasya kramākramavṛttyanekasvabhāvatvasiddheḥ kuto nityam ekatvasvabhāvaṃ kṣaṇikaṃ vā vastu kramayaugapadyayor vyāpakaṃ syāt, kathaṃcin nityasyaiva kramākramānekasvabhāvasya tadvyāpakatvapratīteḥ |</p>

<h3 id='28,9–11'>28,9–11 <small>(<a href='docExplore?doc_id=SŚP_28,9–11_28,12–15'>SŚP_28,9–11_28,12–15</a>)</small></h3>

<p>etena vipakṣe hetor bādhakasya vyāpakānupalambhasya vyatirekaniścayaḥ kathaṃcin nitye pratyakṣapravṛtteḥ pradarśitaḥ pratyeyaḥ | tataḥ satyaṃ kathaṃcin nityam eva sādhayatīti siddhaṃ śauddhodaniśāsanam iṣṭaviruddham iti |</p>

<h3 id='28,12–15'>28,12–15 <small></small></h3>

<p>tathā ca śubhāśubhānuṣṭhānapuṇyapāpaśvabhrasvargādi paralokabadhabandhakāraṇamokṣamokṣakāraṇabandhamokṣaphalabaddhamuktādiparokṣatatkāraṇasvarūpapratipādako 'pi bauddhāgame na pramāṇam; dṛṣṭeṣṭaviruddhāgamasamakartṛkasya tasyātīndriyeṣv atitarām aprāmāṇyāpatter iti na bauddhānāṃ dharmānuṣṭhānaṃ pratiṣṭhām iyarti | kiṃ bahunā, bauddhair yad yad abhidhīyate tad sarvam asad eva, tadabhimatasarvatattvasya śūnyatvāt |</p>

<h3 id='28,16–22'>28,16–22 <small>(<a href='docExplore?doc_id=SŚP_28,16–22'>SŚP_28,16–22</a>)</small></h3>

<p>tathā hi vikalpo 'bhilāpasaṃbandhārthagrahaṇarūpaḥ parair iṣṭaḥ | sa ca nāsty eva | na hi tāvad viṣayasyābhilāpena tadgatenaiva saṃbandhaḥ, tatra tadabhāvāt | smaraṇopanītena saṃketakālapratipanneneti cet; na; smaraṇasya nirvikalpakatve tadviṣayasya svalakṣaṇatve na kvacid upanayanānupapatteḥ | vyavasāyarūpatve ca tenāpi svaviṣayo 'bhilāpasaṃbandha eva smarttavyaḥ | tadabhilāpo 'pi tathāvidhā eva tatsmaraṇenety anavasthitiprasaṃgāt | smaraṇasya tadanabhisaṃbandhavastuveditve 'pi vyavasāyasvabhāvatve pratyakṣasyāpi tat kiṃ na syāt, "svābhidhānaviśeṣāpekṣayā evārthā niścair vyavasīyante" ity ekāntatyāgāt | nāmnaḥ svalakṣaṇasyāpi svābhidhānaviśeṣānapekṣasyaiva vyavasāyavacanāt |</p>

<h3 id='28,23–27'>28,23–27 <small>(<a href='docExplore?doc_id=SŚP_28,23–27'>SŚP_28,23–27</a>)</small></h3>

<p>evam anavasthādidoṣopanipātān nāmasmaraṇobhāvena kvacid vikalpā na siddhyet | smaraṇopanītanāmasaṃbaddhārthagrahaṇasyaiva vikalpatvāt | vikalpābhāvena na kvacit pratyakṣam | akṛtavikalpena pratyakṣeṇa bahir antar vā gṛhītasyāpy agṛhītakalpatvāt kṣaṇakṣayādisaṃvedanavat | pratyakṣābhāve na kvacid anumānam pratyakṣapūrvakatvāt tasyeti sakalapramāṇābhāvaḥ | tadabhāve sakalaprameyābhāvaḥ, pramāṇāpāye prameyavyavasthānupapatter iti saugatābhimataṃ sarvaṃ tattvaṃ śūnyam eva syāt |</p>

<h3 id='29,1–2'>29,1–2 <small>(<a href='docExplore?doc_id=SŚP_29,1–2'>SŚP_29,1–2</a>)</small></h3>

<p>tathā ca saugato heyopādeyopāyarahito 'yam ahrīkaḥ kevalaṃ vikrośatīti upekṣārha eveti kṛtamativistareṇa, dṛṣṭeṣṭaviruddhatvāt tanmatasyāsatyatvasiddheḥ |</p>
<p class='l'>	dṛṣṭeṣṭeṣu dṛṣṭeṣṭavirodhāt sugatoditaḥ /</p>
<p class='l'>	parokṣeṣu tadekatvād āgamo na pramāṇatām //</p>
<p class='l'>	vikalpābhāvataḥ sarvahāner bauddhavaco 'khilam /</p>
<p class='l'>	bhavet pralāpamātratvān nāvadheyaṃ vipaścitām //</p>
<p class='l'>	dṛṣṭeṣṭābhyāṃ viruddhatvān na satyaṃ śākyaśāsanam /</p>
<p class='l'>	na ca tena pratikṣepaḥ syādvādasyeti niścitam //</p>

<p>&lt;|| iti bauddhaśāsanaparīkṣā&gt;</p>

<h2 id='7 Sāṃkhyaśāsanaparīkṣā'>7 Sāṃkhyaśāsanaparīkṣā</h2>

<h3 id='30,3'>30,3 <small>(<a href='docExplore?doc_id=SŚP_30,3'>SŚP_30,3</a>)</small></h3>

<p>tathā sāṃkhyaśāsanam api dṛṣṭeṣṭaviruddham | evaṃ hi tāvad ākhyānti sāṃkhyāḥ —</p>

<h2 id='7.1 Pūrvapakṣa'>7.1 Pūrvapakṣa</h2>

<h3 id='30,3–8'>30,3–8 <small>(<a href='docExplore?doc_id=SŚP_30,3–8_30,9–15'>SŚP_30,3–8_30,9–15</a>)</small></h3>

<p>sarvam idaṃ jagat pradhānaṃ ayam; pradhānaṃ ca sattvarajastamasāṃ sāmyāvasthāsvarūpam | tathā ca tadgranthāḥ |</p>
<p class='l'>	sattvaṃ laghu prakāśakam iṣṭam avaṣṭambhakaṃ calaṃ ca rajaḥ /</p>
<p class='l'>	guruvaraṇakam eva tamaḥ sāmyāvasthā bhavet prakṛtiḥ // (Sāṃkhyakārikā 13) </p>

<h3 id='30,9–15'>30,9–15 <small></small></h3>

<p>tatra yad iṣṭaṃ prakāśakaṃ laghu tat sattvam ity ucyate | sattvodayāt praśastā eva pariṇāmā jāyante | yac ca calam avaṣṭambhakaṃ dārakaṃ grāhakaṃ vā tad raja ity ucyate | rajasa udayād rāgapariṇāmā eva jāyante | yad guru āvaraṇakam ajñānahetubhūtaṃ tat tama iti nirūpyate | tamasa udayāt dveṣād ajñānapariṇāmā eva jāyante | sattvarajastamasāṃ sāmyāvasthā prakṛtiḥ | prakṛter mahāṃs tato 'haṃkāras tasmād gaṇaś ca ṣoḍaśakaḥ | tasmād api ṣoḍaśakāt pañcabhyaḥ pañcabhūtāni || (Sāṃkhyakārikā 22) </p>

<h3 id='30,16–21'>30,16–21 <small>(<a href='docExplore?doc_id=SŚP_30,16–21'>SŚP_30,16–21</a>)</small></h3>

<p>jagadutpādikā prakṛtiḥ, "pradhānaṃ bahudhānakam" iti prakṛter abhidhānāni | tataḥ prakṛter mahān utpadyate | āsargapralayasthāyinī buddhir mahān | tato mahataḥ sakāśād ahaṃkāra utpadyate | "ahaṃ jñātā, ahaṃ sukhī, ahaṃ duḥkhī" ityādi pratyayaviṣayaḥ | tato 'haṃkārād gandharasarūpasparśaśabdāḥ, pañcatanmātrāḥ, sparśanarasanaghrāṇacakṣuśrotrāni pañcabuddhīndriyāni, vākpāṇipādapāyūpasthāni pañcakarmendriyāni, manaś ceti ṣoḍaśagaṇāḥ samutpadyante | teṣu ṣoḍaśagaṇeṣu pañcatanmātrebhyaḥ pañcabhūtāni samutpadyante |</p>

<h3 id='30,22–25'>30,22–25 <small>(<a href='docExplore?doc_id=SŚP_30,22–25'>SŚP_30,22–25</a>)</small></h3>

<p>tad yathā - gandharūparasasparśebhyaḥ pṛthivī, rasarūpasparśebhyo jalam, rūpasparśābhyāṃ tejaḥ, sparśād vāyuḥ, śabdād ākāśaḥ samutpadyate iti sṛṣṭikramaḥ | etāni caturviṃśatitattvāni | pañcaviṃśatko jīvaḥ | ṣaḍviṃśatikaḥ parama iti nirīśvarasāṃkhyāḥ | ṣaḍviṃśako maheśvaraḥ, saptaviṃśatiḥ parama iti seśvarasāṃkhyāḥ | teṣu tattveṣu —</p>
<p class='l'>	mūlaprakṛtir avikṛtir mahādādyāḥ prakṛtivikṛtayaḥ sapta /</p>
<p class='l'>	ṣoḍaśakaś ca vikāro na prakṛtir na vikṛtiḥ puruṣaḥ // (Sāṃkhyakārikā 3) </p>

<h3 id='31,1–5'>31,1–5 <small>(<a href='docExplore?doc_id=SŚP_31,1–5'>SŚP_31,1–5</a>)</small></h3>

<p>ity evaṃ prakṛtipuruṣayor bhedavijñānāt prakṛtinivṛttau puruṣasya suṣuptapuruṣavad avyaktacaitanyopayogena svarūpamātrāvasthālakṣaṇo mokṣaḥ | tasya copāyaḥ pañcaviṃśatitattvaparijñānam eva |</p>
<p class='l'>	pañcaviṃśatitattvajño yatra kutrāśrame sthitaḥ /</p>
<p class='l'>	jaṭī muṇḍī śikhī keśī mucyate nātra saṃśayaḥ // (source unknown) iti vacanāt</p>

<h2 id='7.2 Uttarapakṣa'>7.2 Uttarapakṣa</h2>

<h3 id='31,7–11'>31,7–11 <small>(<a href='docExplore?doc_id=SŚP_31,7–11_31,12–14'>SŚP_31,7–11_31,12–14</a>)</small></h3>

<p>tad etat kapilamataṃ dṛṣṭaviruddham | tathā hi — tāvat puruṣavyatiriktasarvārthāḥ pradhānamayāḥ kāpilair iṣṭāḥ | tac ca pradhānaṃ sarvadā vartate nityatvāt, sarvatra ca vartate tasya vyāpakatvenābhyupagamāt, sarvatra ca saṃpūrṇatayā vartate tasya sarvathāniravayavatveneṣṭatvāt | tathā ca "sarvaṃ sarvatra vartate" ity āyātam | "sarvamayaṃ pradhānaṃ sarvatra sākalyena vartate" ity abhyupagame "sarvaṃ sarvatra vartate" ity asyāvaśyam abhyupagantavyatvāt.</p>

<h3 id='31,12–14'>31,12–14 <small></small></h3>

<p>nanv iṣṭāpādanam idam sarvaṃ sarvatra cāsta iti kāpilair ururīkaraṇād iti cet; tad idaṃ hi spaṣṭaṃ dṛṣṭaviruddham; pratyakṣena pratiniyatadeśakālasyaivārthasya darśanāt | na hi pratyakṣena sarvaṃ sarvatra dṛśyate | aṅgulyagre hastiyūthaśatāder api darśanaprasaṃgāt |</p>

<h3 id='31,15–21'>31,15–21 <small>(<a href='docExplore?doc_id=SŚP_31,15–21'>SŚP_31,15–21</a>)</small></h3>

<p>nanu naiṣa doṣaḥ sarvasya sarvatra sadbhāva 'pi yatra yasyāvirbhāvaḥ sa eva tatra dṛśyate na punar anyas tirohitaḥ, ity arthānāṃ darśanayogyāyogyatvavyavasthiter iti cet; ko 'yam āvirbhāvo nāma — prāg anupalabdhasya vyañjakavyāpārād upalambha iti cet; sa ca nityo vā 'nityo vā; yady anityaḥ, tadā sa prāg asan kāraṇaiḥ kriyeta, anyathā nityatvaprasaṃgāt, tathā ca ghaṭādir api tadvat prāg asan kāraṇaiḥ kriyatām, na caivaṃ, satkāryavādavirodhāt | āvirbhāvaḥ prāg asan kāraṇaiḥ kriyeta na punar ghaṭādir iti svarucivacanamātraṃ nirupapattikatvāt | yadi nityaḥ, tadā tad eva sarvatra sarvasya darśanaṃ syāt, āvirbhāvasya sadā sattvāt |</p>

<h3 id='31,22–23'>31,22–23 <small>(<a href='docExplore?doc_id=SŚP_31,22–23_31,24–26'>SŚP_31,22–23_31,24–26</a>)</small></h3>

<p>athāvirbhāvasya prāk tirohitasya sata eva kāraṇair āvirbhāvāntaram iṣyate, tarhi tasyāpy anyat tasyāpy anyad āvirbhāvanam ity anavasthānān na kadācit ghaṭāder āvirbhāvaḥ syāt |</p>

<h3 id='31,24–26'>31,24–26 <small></small></h3>

<p>athāvirbhāvasyopalambharūpasya tadrūpāvirbhāvāntarānapekṣatvāt prakāśasya prakāśāntarānapekṣatvavan nānavastheti matam; tarhi tasya kāraṇasya kāraṇād ātmalābho 'bhyupagantavyaḥ, utpattyabhivyaktibhyāṃ prakārāntarābhavāt tatra coktadoṣa iti nāvirbhāvaḥ siddhyet |</p>

<h3 id='31,27–29'>31,27–29 <small>(<a href='docExplore?doc_id=SŚP_31,27–29'>SŚP_31,27–29</a>)</small></h3>

<p>yat tena tirobhāve 'pi pratyādiṣṭaprāyaḥ tasya nityānityapakṣayor uktadoṣānuṣaṅgāt | āvirbhāvasya nirastatvena tṛtīyapakṣena cāsambhavāt | evam āvirbhāvatirobhāvayor asiddhau tadvaśāt kvacit kasyacit pratīter anupapatteḥ sarvam sarvatra dṛśyatām | na caivam; iti pratyakṣavirodhas tadavastha eva |</p>

<h3 id='32,1–13'>32,1–13 <small>(<a href='docExplore?doc_id=SŚP_32,1–13'>SŚP_32,1–13</a>)</small></h3>

<p>tathā saty upalabdhiyogyatve saty anupalabdheḥ nāsti pradhānam | tadabhāve tannimittakā mahadādayo 'pi na siddheyur iti sarvābhāvaḥ | tathāpi vaiyyātyāt mahadādisṛṣṭiprakriyocyate tadāyaṃ praṣṭavyaḥ - kim idaṃ mahadādikaṃ pradhānasya kāryaṃ vā pariṇāmo veti, prathamampakṣe na tāvat satas tasya kāryatvam; sarvathā sataḥ kāraṇavaiyyarthāt puruṣavat | yadi sat sarvathā kāryaṃ puṃvan notpattum arhati | (āptamī- ślo- 39) iti vacanāt | nāpy asataḥ |</p>
<p class='l'>	asadakaraṇād upādānagrahaṇāṭ sarvāsaṃbhavābhāvāt /</p>
<p class='l'>	śaktasya śakyakaraṇāt kāraṇabhāvāc ca satkāryam // (Sāṃkhyakārikā 9) </p>
<p>iti svasiddhāntavirodhāt | sarvathāpy asataḥ utpattivirodhāc ca | yady asat sarvathā kārya tan mā jani khapuṣpakavat | (Āptamīmāṃsā 42) iti vacanāt |</p>

<h3 id='32,14–16'>32,14–16 <small>(<a href='docExplore?doc_id=SŚP_32,14–16_32,17–23'>SŚP_32,14–16_32,17–23</a>)</small></h3>

<p>dvitīyapakṣe pariṇāmino bahudhānakasya pariṇāmā mahadādayo 'tyantaṃ bhinnā vā syuḥ abhinnā vā, tatra pariṇāmānām tadabhinnānāṃ kramaśo vṛttir mā bhūt pariṇāmino 'kramatvāt | tato bhinnānāṃ vyapadeśo na syāt saṃbandhāsiddher anupakārakatvāt |</p>

<h3 id='32,17–23'>32,17–23 <small></small></h3>

<p>na tāvat pradhānaṃ pariṇāmānām upakārakam; tatkṛtopakārāntarasya kāryatve sadasatpakṣoktadoṣānuṣaṃgāt | pariṇāmatvetarābhinnānāṃ kramotpattir mā bhūt | bhinnānāṃ vyapadeśo na syāt sambandhāsiddher anupakārāt | upakārāntarakalpanāyām anavasthāprasaṃgāt | pariṇāmaiḥ pradhānasyopakāre yāvanto hi pariṇāmās tāvantas tasyopakārās tatkṛtās tato yadi bhinnāḥ, tadā tasyeti vyapadeśo 'pi mā bhūt saṃbandhāsiddher anupakārakatvāt | tadvatas tair upakārāntare 'pi sa eva paryanuyogaḥ ity anavasthā | tatas te yady abhinnās tadā tāvad dhā pradhānaṃ bhidyeta | te vā pradhānaikarūpatāṃ pratipaderann iti pradhānasyopakārāṇāṃ cāvasthānāsambhavaḥ |</p>

<h3 id='32,24–26'>32,24–26 <small>(<a href='docExplore?doc_id=SŚP_32,24–26_32,27–33,2'>SŚP_32,24–26_32,27–33,2</a>)</small></h3>

<p>atha na bhinno nāpy abhinnaḥ pariṇāmaḥ kevalaṃ mahadādirūpena pradhānaṃ pariṇamate daṇḍakuṇḍalādyākāraiḥ sarpavad iti cet; tad etat sveṣṭanityaikāntabādhakam; pūrvottarākāraparihārāvāptisthitilakṣaṇapariṇāmābhyupagame nityānityātmakatvasyāvaṣyam bhāvāt |</p>

<h3 id='32,27–33,2'>32,27–33,2 <small></small></h3>

<p>tad evam anekabādhakopanipātāt pradhānādicaturviṃśatitattvāni na vyavatiṣṭhante | tadavyavasthitau bhogyābhāve puṃso bhoktṛtvābhāvād abhāvaḥ syāt tasya tallakṣaṇatvāt | tataḥ prakṛtipuruṣatattvayor avasthānābhāvāt sāṃkhyābhimataṃ sarvaṃ tattvaṃ punar api śūnyaṃ jāyata iti tat kathaṃ pratyakṣasiddhaṃ syāt; syāt; urvīparvatatarvādipadārthānāṃ brahmamayavat pradhānamayatvasyāpi pratyakṣeṇānupalakṣaṇāt siddham sāṃkhyaśāsanaṃ dṛṣṭaviruddham |</p>

<h3 id='33,3–6'>33,3–6 <small>(<a href='docExplore?doc_id=SŚP_33,3–6'>SŚP_33,3–6</a>)</small></h3>

<p>tathā tadiṣṭaviruddhaṃ ca | kāpilābhimatasya kūṭasthanityapuruṣasya kathaṃcit tadanityatvasādhakānumānena viruddhatvāt | tac cedam — vivādāpannaḥ puruṣaḥ syādanityaḥ; anityabhogābhinnatvāt | yad itthaṃ tad itthaṃ dṛṣṭam; yathā bhogasvarūpaṃ iti | nāsiddhaṃ bhogasyānityatvam, "anitya bhogaḥ utpattimattvāt, jñānavat" ity anumānāt tatsiddheḥ |</p>

<h3 id='33,7–12'>33,7–12 <small>(<a href='docExplore?doc_id=SŚP_33,7–12'>SŚP_33,7–12</a>)</small></h3>

<p>katham utpattimān bhoga iti cet; parāpekṣatvāt tadvad eva parāpekṣo 'sau buddhyadhyavasāyāpekṣatvāt | buddhyavasitam artham puruṣaś cetayate (source unknown) iti vacanāt | bhogasya buddhyadhyavasāyānapekṣatve puṃsaḥ sarvatra sarvadā sarvabhogaprasaṃgāt | bhogyasaṃnidhisavyapekṣatayā kādācitkatvāc cānityaḥ siddho bhogaḥ | tasya ca puruṣād bhede tena tasya gaganāder iva puruṣāntarasyeva vā bhoktṛtvānupapatteḥ | tato bhogasyābhede tadrūpatayā puruṣasya kathaṃcid anityatvaṃ siddhyatīti samyag idaṃ sādhanam ātmānityatvaṃ sādhayati | tataḥ sūktam — sāṃkhyamatam iṣṭaviruddham iti |</p>

<h3 id='33,13–25'>33,13–25 <small>(<a href='docExplore?doc_id=SŚP_33,13–25'>SŚP_33,13–25</a>)</small></h3>

<p>tathā caturvidhavarṇāśramatattadvidheyavividhācārapuṇyapapaparalokabandhamokṣatatkāraṇatatphalabaddhamuktādisvarūpapratipādakaḥ sāṃkhyāgamo na pramāṇaṃ dṛṣṭeṣṭaviruddhāgamābhinnasya tasya parokṣatatkaraṇeṣu prāmāṇyasaṃbhāvanānupapatter iti na teṣāṃ dharmānuṣṭhānaṃ pratiṣṭhām iyarti | kim atra bahunoktena yat kiṃcit seśvaranirīśvarasāṃkhyair asaṃkhyāvadbhir ākhyāyate tatsarvaṃ mṛṣaiva, tadabhimatasakalatattvānām āvirbhāvādyapākaraṇadvāreṇa śūnyatvasyāpāditatvād ity alaṃ prasaṃgena, dṛṣṭeṣṭaviruddhatvāt sāṃkhyaśāsanasyāsatyatvasiddheḥ |</p>
<p class='l'>	dṛṣṭeṣṭeṣu dṛṣṭeṣṭavirodhāt sāṃkhyasaṃmataḥ /</p>
<p class='l'>	parokṣeṣu tadekatvādāgamo na pramāṇatām //</p>
<p class='l'>	āvirbhāvacyutau sarvacyuteḥ sāṃkhyavaco 'khilam /</p>
<p class='l'>	bhavet pralāpamātratvāt nāvadheyaṃ vipaśicatām //</p>
<p class='l'>	na sāṃkhyaśāsanaṃ satyaṃ dṛṣṭādṛṣṭeṣṭabādhataḥ /</p>
<p class='l'>	na ca tena pratikṣepaḥ syādvādasyeti niścitam //</p>

<h2 id='8 Vaiśeṣikaśāsanaparīkṣā'>8 Vaiśeṣikaśāsanaparīkṣā</h2>

<h3 id='2.1'>2.1 <small>(<a href='docExplore?doc_id=SŚP_2.1'>SŚP_2.1</a>)</small></h3>

<p>atha vaiśeṣikamatam api dṛṣṭeṣṭaviruddham. tāvad idaṃ hi teṣām ākūtam:</p>

<h2 id='8.1'>8.1</h2>

<h3 id='2.2'>2.2 <small>(<a href='docExplore?doc_id=SŚP_2.2_2.3'>SŚP_2.2_2.3</a>)</small></h3>

<p>buddhisukhaduḥkhecchādveṣaprayatnadharmādharmasaṃskārāṇāṃ navānām ātmaviśeṣaguṇānām atyantocchittāv ātmanaḥ svātmany avasthānaṃ mokṣo 'nyathātmano 'tyantaviśuddhyabhāvād iti.</p>

<h3 id='2.3'>2.3 <small></small></h3>

<p>dravyaguṇakarmasāmānyaviśeṣasamavāyānāṃ padārthānāṃ sādharmyavaidharmyatattvajñānaṃ niḥśreyasahetuḥ śaivapāśupatādidīkṣāgrahaṇajaṭādhāraṇatrikālabhasmoddhūlanāditapo'nuṣṭhānaviśeṣaś ca.</p>

<h3 id='2.4'>2.4 <small>(<a href='docExplore?doc_id=SŚP_2.4^1'>SŚP_2.4^1</a>)  (<a href='docExplore?doc_id=SŚP_2.4^2'>SŚP_2.4^2</a>)</small></h3>

<p>tatra dravyāṇi pṛthivyaptejovāyvākāśakāladigātmamanāṃsi sāmānyaviśeṣasaṃjñoktāni navaiva tadvyatirekeṇa saṃjñāntarānabhidhānāt. guṇā rūparasagandhasparśasaṅkhyāparimāṇapṛthaktvasaṃyogavibhāgaparatvāparatvabuddhisukhaduḥkhecchādveṣaprayatnāś ca kaṇṭhoktāḥ saptadaśa caśabdasamuccitāś ca gurutvadravatvasnehasaṃskārādṛṣṭaśabdāḥ saptaivety evaṃ caturviṃśatiguṇāḥ. utkṣepaṇāpakṣepaṇākuñcanaprasāraṇagamanānīti pañcaiva karmāṇi. gamanagrahaṇād bhramaṇarecanaspandanordhvajvalanatiryakpatananamanonnamanādayo gamanaviśeṣā na jātyantarāṇi. sāmānyaṃ dvividhaṃ param aparaṃ cānuvṛttipratyayakāraṇam. tatra paraṃ sattā mahāviṣayatvāt. sā cānuvṛtter eva hetutvāt sāmānyam eva. dravyatvādy aparam alpaviṣayatvāt. tac ca vyāvṛtter api hetutvāt sāmānyaṃ sad viśeṣākhyām api labhate. nityadravyavṛttayo 'ntyā viśeṣāḥ. te khalv atyantavyāvṛttibuddhihetutvād viśeṣā eva. ayutasiddhānām ādhāryādhārabhūtānāṃ yaḥ sambandha ihapratyayahetuḥ sa samavāyaḥ. evaṃ dharmair vinā dharmiṇām uddeśaḥ kṛtaḥ. ṣaṇṇām api padārthānāṃ sādharmyam astitvam abhidheyatvaṃ jñeyatvam. āśritatvaṃ cānyatra nityadravyebhyaḥ. dravyādīnāṃ pañcānām api samavāyitvam anekatvaṃ ca. guṇādīnāṃ pañcānām api nirguṇatvaniṣkriyatve.</p>

<h3 id='2.5'>2.5 <small>(<a href='docExplore?doc_id=SŚP_2.5_2.6'>SŚP_2.5_2.6</a>)</small></h3>

<p>ityādy anekavidhaṃ sādharmyaṃ vaidharmyaṃ ceti tattvajñānaṃ mokṣahetuḥ.</p>

<h3 id='2.6'>2.6 <small></small></h3>

<p>tadyathā — duḥkhajanmapravṛttidoṣamithyājñānānām uttarottarāpāye tadanantarābhāvād apavargaḥ. tatra tattvajñānān mithyājñānaṃ nivartate. mithyājñānanivṛttau tajjanyarāgadveṣanivṛttiḥ. taddoṣanivṛttau tajjanyakāyavāṅmanovyāpārarūpapravṛttinivṛttiḥ. tatpravṛttinivṛttau tajjanyapuṇyapāpabandhalakṣaṇajanmanivṛttir ity āgāmikarmabandhanivṛttis tattvajñānād eva bhavati.</p>

<h3 id='2.7'>2.7 <small>(<a href='docExplore?doc_id=SŚP_2.7_2.9'>SŚP_2.7_2.9</a>)</small></h3>

<p>prāgupārjitāśeṣakarmaparikṣayas tu bhogād eva nānyathā. tathā coktam: nābhuktaṃ kṣīyate karma kalpakoṭiśatair api | avaśyam anubhoktavyaṃ kṛtaṃ karma śubhāśubham || iti.</p>

<h3 id='2.8'>2.8 <small></small></h3>

<p>tatrāpi: kurvann ātmasvarūpajño bhogāt karmaparikṣayam | yugakoṭisahasrāṇi kṛtvā tena vimucyate || ity ekaḥ pakṣaḥ.</p>

<h3 id='2.9'>2.9 <small></small></h3>

<p>ātmano vai śarīrāṇi bahūni manujeśvaraḥ | prāpya yogabalaṃ kuryāt taiś ca sarvāṃ mahīṃ varet || bhuñjīta viṣayān kaiścit kaiścid ugraṃ tapaś caret | saṃharec ca punas tāni sūryas tejogaṇān iva || ity ekasminn eva bhave bahubhiḥ śarīraiḥ prāguparjitāśeṣaphalabhoga ity aparaḥ pakṣaḥ.</p>

<h3 id='2.10'>2.10 <small>(<a href='docExplore?doc_id=SŚP_2.10_2.11'>SŚP_2.10_2.11</a>)</small></h3>

<p>tataś ca bhogāt prāgupārjitāśeṣakarmaparikṣaya ekaviṃśatibhedabhinnaduḥkhanivṛttir iti. tāni duḥkhāni kānīti cet? saṃsargaḥ sukhaduḥkhe ca tathārthendriyabuddhayaḥ | pratyekaṃ ṣaḍvidhāś ceti duḥkhasaṅkhyaikaviṃśatiḥ || iti.</p>

<h3 id='2.11'>2.11 <small></small></h3>

<p>sakalapuṇyapāpaparikṣayāt tatpūrvakabuddhisukhaduḥkhecchādveṣaprayatnasaṃskārāṇām api parikṣaya ātmanaḥ kaivalyaṃ mokṣa iti.</p>

<h2 id='8.2'>8.2</h2>

<h2 id='8.2.1'>8.2.1</h2>

<h3 id='2.12'>2.12 <small>(<a href='docExplore?doc_id=SŚP_2.12_2.13'>SŚP_2.12_2.13</a>)</small></h3>

<p>tad etad aulūkyaśāsanaṃ tāvad dṛṣṭaviruddhaṃ tadabhimatasya avayavāvayavinor guṇaguṇinoḥ kriyākriyāvator jātivyaktyor bhedaikāntasya tadabhedagrāhiṇā pratyakṣeṇa viruddhatvāt.</p>

<h3 id='2.13'>2.13 <small></small></h3>

<p>na hy avayavyādir avayavādibhyaḥ sarvathābhinna eva pratyakṣe pratibhāsate 'pi tu kathañcidabhinna eva tantubhyas tadātānavitānāvasthāviśeṣarūpasya paṭasya karpaṭyādeś citrajñāne nīlādinirbhāsavat tatraikalolībhāvam upagatānāṃ rūpādīnāṃ gacchataḥ puruṣād bālyādivat sthityādivad vā tadavasthāviśeṣabhūtakriyāyāḥ sāmānyavato 'rthād vaisādṛśyavat taddharmabhūtasādṛśyalakṣaṇasāmānyasyānarthāntaratayā sakalalokasākṣikam adhyakṣeṇādhyavasāyāt.</p>

<h3 id='2.14'>2.14 <small>(<a href='docExplore?doc_id=SŚP_2.14_2.15'>SŚP_2.14_2.15</a>)</small></h3>

<p>nanu samavāyāt tebhyo 'vayavyādir anarthāntaram iva pratibhāsata iti cen nāvayavyādipratyakṣasya sarvatra bhrāntatvaprasaṅgāt timirāśubhramaṇanauyānasaṅkṣobhādyāhitavibhramasya dhāvadhvādidarśanavad (?) asadākāraviśiṣṭārthagrahaṇāt. tathā ca avyabhicāritvaṃ pratyakṣalakṣaṇam asambhavi syāt.</p>

<h3 id='2.15'>2.15 <small></small></h3>

<p>na caite 'vayavādaya ime 'vayavyādayaḥ samavāyaś ca teṣām ayam iti pratyakṣabuddhau visrasā bhinnāḥ sakṛd api pratīyante pratyakṣatāṃ ca svīkartum icchantīti. te 'mī amūlyadānakrayiṇaḥ pratyakṣabuddhāv ātmānarpaṇena pratyakṣatāsvīkaraṇāt.</p>

<h3 id='2.16'>2.16 <small>(<a href='docExplore?doc_id=SŚP_2.16_2.20'>SŚP_2.16_2.20</a>)</small></h3>

<p>na ca paropavarṇitasvarūpaḥ samavāya eva vyavatiṣṭhate yato bhinnānām abhedapratibhāsa iṣyate. tathā hi: nityavyāpakaikarūpatayā parair abhimataḥ sa samavāyaḥ samavāyyāśrito 'nāśrito vā.</p>

<h3 id='2.17'>2.17 <small></small></h3>

<p>yadāśritas tadā paramārthata upacārād vā.</p>

<h3 id='2.18'>2.18 <small></small></h3>

<p>tatra na paramārthataḥ samavāyaḥ samavāyyāśritas tayoḥ sambandhābhāvāt.</p>

<h3 id='2.19'>2.19 <small></small></h3>

<p>na hi tāvat tayoḥ samavāyaḥ sambandhaḥ samavāyasyaikatvāt samavāyasya samavāyāntareṇa vṛttau tasyāpi tadantareṇaiva vṛttir ity anavasthopanipātāt.</p>

<h3 id='2.20'>2.20 <small></small></h3>

<p>nāpi saṃyogas tasya guṇatvena dravyāśritatvād adravyatvāc ca samavāyasya.</p>

<h3 id='2.21'>2.21 <small>(<a href='docExplore?doc_id=SŚP_2.21'>SŚP_2.21</a>)</small></h3>

<p>nāpi viśeṣaṇaviśeṣyabhāvaḥ sambandhāntarābhisambaddhārtheṣv evāsya pravṛttipratīter daṇḍapuruṣādivat. anyathā sarvaṃ sarvasya viśeṣaṇaṃ viśeṣyaṃ ca syāt. na ca samavāyasamavāyināṃ sambandhāntarābhisambaddhatvaṃ saṃyogasamavāyayor anabhyupagamād viśeṣaṇaviśeṣyabhāvāntareṇa sambaddhatve tasyāpi tadantareṇa sambaddheṣv eva pravṛttir ity anavasthānāt.</p>

<h3 id='2.22'>2.22 <small>(<a href='docExplore?doc_id=SŚP_2.22_2.24'>SŚP_2.22_2.24</a>)</small></h3>

<p>nāpy adṛṣṭaṃ ṣoḍhāsambandhavāditvavyāghātāt. yadi cādṛṣṭena samavāyaḥ sambadhyate tarhi guṇaguṇyādayo 'py ata eva sambaddhā bhaviṣyantīty alaṃ samavāyādikalpanayeti.</p>

<h3 id='2.23'>2.23 <small></small></h3>

<p>na sambandhāntareṇa samavāyasya sambandhaḥ sidhyati.</p>

<h3 id='2.24'>2.24 <small></small></h3>

<p>nanu na samavāyasya sambandhāntareṇa sambandho 'smābhir iṣṭaḥ yenānavasthādidoṣāḥ syuḥ. api tu agner uṣṇatāvat svata evāsya sambandho yuktaḥ svata eva sambandharūpatvān na saṃyogādīnāṃ tadabhāvāt. na hy ekasya svabhāvo 'nyasyāpi. anyathā svato 'gner uṣṇatvadarśanāj jalādīnām api tat syād iti cet.</p>

<h3 id='2.25'>2.25 <small>(<a href='docExplore?doc_id=SŚP_2.25_2.26'>SŚP_2.25_2.26</a>)</small></h3>

<p>tad api pralāpamātraṃ yataḥ pratyakṣaprasiddhe padārthasvabhāve svabhāvair uttaraṃ vaktuṃ yuktaṃ pratyakṣeṇa pratīte 'rthe yadi paryanuyujyate | svabhāvair uttaraṃ vācyaṃ dṛṣṭe kānupapannatā || iti vacanād anyathā tathottareṇa sarvasya sveṣṭasiddhiprasaṅgāt.</p>

<h3 id='2.26'>2.26 <small></small></h3>

<p>na ca samavāyasya svataḥ sambandhatvaṃ saṃyogādīnāṃ tu tasmād ity adhyakṣaprasiddhaṃ tatsvarūpasyādhyakṣāgocaratvapratipādanād ata evātīndriyaḥ sattādīnām iva pratyakṣeṣu vṛttyabhāvāt svātmagatasaṃvedanābhāvāc ca iti praśastapādabhāṣye 'bhidhānāt samavāyaḥ padārthāntareṇa sambadhyamāno na svataḥ sambadhyate sambadhyamānatvād rūpādivad ity anumānavirodhāc ca.</p>

<h3 id='2.27'>2.27 <small>(<a href='docExplore?doc_id=SŚP_2.27_2.28'>SŚP_2.27_2.28</a>)</small></h3>

<p>yādi cāgnipradīpaśvamāṃsādīnām uṣṇaprakāśāśucitvavat samavāyaḥ svaparayoḥ sambandhahetus tarhi taddṛṣṭāntāvaṣṭambhenaiva jñānaṃ svaparayoḥ prakāśahetuḥ kiṃ na syāt? tathā ca jñānaṃ jñānāntaravedyaṃ prameyatvād iti viplavate.</p>

<h3 id='2.28'>2.28 <small></small></h3>

<p>kiṃ ca yathārthānāṃ sadātmakasya bhāvasya nānyaḥ sattāyogo 'sty evaṃ dravyādīnāṃ vṛttyātmakasya samavāyasya nānyā vṛttir asti, tasmāt svātmavṛttir iti manvānaḥ padārthānāṃ saṃvedanātmakasya jñānasya nānyataḥ saṃvedanam, tasmāt svataḥ saṃvedanam iti kiṃ na manyed bhāvavat tādātmyāviśeṣāt? tadaviśeṣe 'pi sattādṛṣṭāntena samavāyasyaiva svato vṛttiḥ syāt, na punar jñānasya svasaṃvedanam iti svaruciviracitadarśanapradarśanamātraṃ svataḥ sambandha iva svataḥ saṃvedane 'pi svātmani kriyāvirodhābhāvād anyathā tatrāpi tatprasaṅgāt tasyaikasyaiva saṅghaṭanīyasaṅghaṭakatvabhāvāt.</p>

<h3 id='2.29'>2.29 <small>(<a href='docExplore?doc_id=SŚP_2.29'>SŚP_2.29</a>)</small></h3>

<p>yac cocyate "samavāyaḥ sambandhāntaraṃ nāpekṣate svataḥ sambandhatvāt. ye tu sambandhāntaram apekṣante na te svataḥ sambandhā yathā ghaṭādayaḥ. na cāyaṃ na svataḥ sambandhaḥ. tasmāt sambandhāntaraṃ nāpekṣate" iti tad api manorathamātraṃ saṃyogenānekāntāt. sa hi svataḥ sambandhaḥ sambandhāntaraṃ cāpekṣate. na hi svato 'sambandhasvabhāvatve saṃyogādeḥ paratas tad yuktam atiprasaṅgāt "samavāyaḥ padārthāntareṇa saṃśleṣe sambandhāntaram apekṣate padārthāntaratvāt. yad itthaṃ tad itthaṃ yathā saṃyogaḥ. tathā cāyam. tasmāt tathaiva" ity anumānabādhitaviṣayatvāc ca.</p>

<h3 id='2.30'>2.30 <small>(<a href='docExplore?doc_id=SŚP_2.30_2.31'>SŚP_2.30_2.31</a>)</small></h3>

<p>kiṃ ca yathā samavāyaḥ svarūpāpekṣayābhedāt tadavyatiriktaghaṭanīyaghaṭakākārāpekṣayā bhedād bhedābhedātmakaḥ sidhyati tathāvayavyādyapekṣayābhedāt tadapṛthagbhūtāvayavāpekṣayā bhedāt sarvaṃ vastu bhedābhedātmakaṃ jātyantaraṃ sidhyed virodhādidūṣaṇānāṃ samavāyadṛṣṭāntenāpasāraṇād ity arhanmatasiddhis tasya tadiṣṭatvād abhedabhedātmakam arthatattvaṃ tava iti vacanāt. tanmatasiddhau parābhimatabhedaikāntarūpaṃ vastu khapuṣpavad asad eva syāt svatantrānyatarat khapuṣpam iti vacanāt.</p>

<h3 id='2.31'>2.31 <small></small></h3>

<p>tad evaṃ svataḥ parataś ca samavāyasya samavāyiṣu vṛttir na syāt. avṛttimattvāt samavāyavṛtter na paramārthataḥ samavāyaḥ samavāyyāśritaḥ parais tasya svātantryābhyupagamāc ca.</p>

<h3 id='2.32'>2.32 <small>(<a href='docExplore?doc_id=SŚP_2.32'>SŚP_2.32</a>)</small></h3>

<p>nāpy upacārād upacāranimittābhāvāt. nanu nimittam upacārasya samavāyiṣu satsu samavāyajñānaṃ samavāyiśūnyadeśe samavāyajñānāsambhavād iti cet. tad asad digādīnām apy evam āśritatvaprasaṅgān mūrtadravyeṣu satsūpalabdhilakṣaṇaprāpteṣu digliṅgasya idam ataḥ pūrveṇetyādipratyayasya kālaliṅgasya ca paratvāparatvādipratyayasya sadbhāvān mūrtadravyāśritatvopacāraprasaṅgāt. tathā ca anyatra nityadravyebhya iti vacanavyāghāto nityadravyasyāpi digāder upacārād āśritatvasiddheḥ. tato nopacārād apy āśritatvaṃ samavāyasya.</p>

<h3 id='2.33'>2.33 <small>(<a href='docExplore?doc_id=SŚP_2.33'>SŚP_2.33</a>)</small></h3>

<p>atha anāśritaḥ samavāya iti mataṃ tadā na sambandhaḥ samavāyaḥ sambandhibhyāṃ bhinnasyobhayāśritasyaiva saṃyogavat sambandhatvavyavasthiteḥ. tathā ca prayogaḥ: samavāyo na sambandhaḥ sarvathānāśritatvāt. yo yaḥ sarvathānāśritaḥ sa sa na sambandho yathā digādiḥ. sarvathānāśritaś ca samavāyaḥ. tasmān na sambandha iti. na cātrāsiddho hetuḥ samavāyasya paramārthata upacārāc cāśritatvasya nirākṛtatvāt.</p>

<h3 id='2.34'>2.34 <small>(<a href='docExplore?doc_id=SŚP_2.34'>SŚP_2.34</a>)</small></h3>

<p>syād ākūtam: samavāyasya dharmiṇo 'pratipattau hetor āśrayāsiddhatvam. pratipattau dharmigrāhakapramāṇabādhitaḥ pakṣo hetuś ca kālātyayāpadiṣṭaḥ prasajyate. samavāyo hi yataḥ pramāṇāt pratipannas tata evāyutasiddhasambandhatvaṃ pratipannam ayutasiddhānām eva sambandhasya samavāyavyapadeśasiddher iti.</p>

<h3 id='2.35'>2.35 <small>(<a href='docExplore?doc_id=SŚP_2.35'>SŚP_2.35</a>)</small></h3>

<p>tad api na sādhīyaḥ samavāyagrāhiṇā pramāṇenāśritasyaiva samavāyasya aviṣvagbhāvalakṣaṇasya pratipattes tasyānāśritatvābhyupagame cāsambandhatvasya prasaṅgena sādhanātsādhyasādhanayor vyāpyavyāpakabhāvasiddhau parasya vyāpyābhyupagame tannāntarīyakasya vyāpakābhyupagamasya pratipādanāt. na hy anāśritatvam asambandhatvena vyāptaṃ digādiṣv asiddham. nāpy anaikāntikam anāśritasya kasyacit sambandhatvāprasiddher vipakṣe vṛttyabhāvāt. tata eva na viruddham. nāpi satpratipakṣaṃ tasyānāśritasyāpi sambandhatvavyavasthāpakānumānābhāvād iti.</p>

<h3 id='2.36'>2.36 <small>(<a href='docExplore?doc_id=SŚP_2.36_2.37'>SŚP_2.36_2.37</a>)</small></h3>

<p>na pareṣāṃ samavāyasambandho 'sti yatas tadvaśād bhinnānām apy avayavyādīnām abhedena pratipattir upapadyeta. tatas te bhedenaiva pratiyeran. na caivam. ataḥ pratyakṣavirodho duḥśakaḥ parihartuṃ pareṣām.</p>

<h3 id='2.37'>2.37 <small></small></h3>

<p>kiṃ ca pratipāditaprakāreṇa samavāyasyāsambhave saṃyogasyāpy asambhavas tasya kāryasya kāraṇasamavāyābhāve 'nupapatteḥ. evaṃ sambandhābhāve na kiñcid vastu bhedaikāntavādimate vyavatiṣṭhate.</p>

<h3 id='2.38'>2.38 <small>(<a href='docExplore?doc_id=SŚP_2.38'>SŚP_2.38</a>)</small></h3>

<p>tathā hi: tāvat paramāṇūnāṃ saṃyogābhāve dvyaṇukādiprakrameṇāvayavino 'nutpatteḥ kāryarūpabhūtacatuṣṭayābhāvaḥ. tadabhāve tatkāraṇacaturvidhaparamāṇavo 'pi na sambhāvyante kāryaliṅgatvāt kāraṇasya kāryabhrānter aṇubhrāntiḥ kāryaliṅgaṃ hi kāraṇam iti vacanāt. tathā bhūtacatuṣṭayāsattve parāparādipratyayāpāyād idam ataḥ pūrveṇetyādipratyayāpāyāc ca na kālo dik ca vyavatiṣṭhate. tathā bherīdaṇḍādyākāśasaṃyogābhāvāt saṃyogajaśabdasyānutpattiḥ. sarvatrāvayavasaṃyogābhāve tadvibhāgasyāpy ayogād vibhāgajaśabdasyāpy anutpattiḥ. tayor anudaye śabdajaśabdasyāsambhava iti sakalaśabdānutpatter ākāśavyavasthāpakopāyāpāyād ākāśahāniḥ. tathātmāntaḥkaraṇasaṃyogāsiddher buddhyādiguṇānutpattiḥ. tadabhāve cātmavyavasthāpakopāyāsattvād ātmatattvahāniḥ. tathā buddhyanutpattau manaso 'siddhiḥ kramato jñānotpatter manoliṅgatvād yugapajjñānānutpattir manaso liṅgam iti vacanāt. evaṃ saṃyogābhāve sarvadravyābhāvaḥ.</p>

<h3 id='2.39'>2.39 <small>(<a href='docExplore?doc_id=SŚP_2.39_2.41'>SŚP_2.39_2.41</a>)</small></h3>

<p>athavā samavāyābhāve sattāsamavāyāsambhavāt sarvadravyaḥ pracyutaḥ. sarvadravyahānau tadāśritaguṇakarmasāmānyaviśeṣāṇām asiddhir āśrayābhāve saty āśrayiṇām abhāvāt tantvabhāve paṭābhāvavad iti. saṃsargahāneḥ sakalārthahānir durnivārā vaiśeṣikāṇām upanipatati.</p>

<h3 id='2.40'>2.40 <small></small></h3>

<p>tad uktaṃ svāmisamantabhadrapādaiḥ: abhedabhedātmakam arthatattvaṃ tava svatantrānyatarat khapuṣpam | avṛttimattvāt samavāyavṛtteḥ saṃsargahāneḥ sakalārthahāniḥ || iti.</p>

<h3 id='2.41'>2.41 <small></small></h3>

<p>evaṃ vicāryamāṇāḥ sarvathābhinnāvayavāvayavyādayaḥ svayam eva na santi yataḥ pratyakṣeṇa na pratibhāseran. tatpratyanīkāś ca kathañcidabhinnās te pratyakṣataḥ pratibhāsanta iti sthitaṃ dṛṣṭaviruddhaṃ vaiśeṣikamatam iti.</p>

<h2 id='8.2.2'>8.2.2</h2>

<h3 id='39,18–27'>39,18–27 <small>(<a href='docExplore?doc_id=SŚP_39,18–27'>SŚP_39,18–27</a>)</small></h3>

<p>tathā tad iṣṭaviruddhaṃ ca | tathā hi vivādāpannaṃ "tanukaraṇabhuvanādikaṃ buddhimaddhetukaṃ kāryatvāt ghaṭādivat" iti jagato maheśvarakṛtatvaṃ yaugaiḥ vyavasthāpyate, tac cānumānaviruddham, tadbādhakānumānasadbhāvāt | tac ca idam — neśvaras tanvādīnāṃ kartā, aśarīratvāt, ya evaṃ sa evam, yathātmā, tathā cāyam, tasmāt tathaiveti | na cātrāsiddho hetuḥ, tasya śarīratvāyogāt | taccharīrasya sāvayavasya nityatvānupapatteḥ | nityasyāpi taccharīrasya buddhimatkāraṇāpūrvakatve tenaiva kāryatvādihetūnāṃ vyabhicārāt | tasya buddhimatkāraṇasapūrvatve vā parāparaśarīrakalpanāyām anavasthāprasaṃgāt | pūrvapūrvasya śarīreṇottarottarasvaśarīrotpattau bhavasya nimittakāraṇatve sarvasaṃsāriṇāṃ tathā prasiddher īṣvarakalpanāvaiyarthāt | svopabhogyabhuvanādyutpattāv api teṣām eva nimittakāraṇatvopapatter iti; tatkāryatvācetanopadānatvasanniveśaviśiṣṭahetavo gamakāḥ syuḥ | aśarīraṃ vā vasantaṃ na priyāpriye spṛśataḥ | (Chāndogyopaniṣad 8.12.1) iti āgamavirodhāc ca |</p>

<h3 id='40,1–5'>40,1–5 <small>(<a href='docExplore?doc_id=SŚP_40,1–5'>SŚP_40,1–5</a>)</small></h3>

<p>evam tasyāśarīratve siddhe neśvaras tanvādīnām kartā syāt, vitanukaraṇasya tasya tatkṛter ayogāt | tādṛśo 'pi nimittabhāve karmaṇām acetanatve 'pi tannimittatvam avipratiṣiddham, sarvathā dṛṣṭāntavyatikramāt | yathaiva hi kulālādisatanukaraṇaḥ kumbhādeḥ prayojako dṛṣṭāntaḥ tanukaraṇabhuvanādīnām aśarīrendriyeśvaraprayojakatvakalpanayā vyatikramyate tathā karmaṇām acetanānām api tannimittatvam kalpanayā buddhimān api dṛṣṭānto vyatikramyatāṃ viśeṣābhāvāt |</p>

<h3 id='40,6–20'>40,6–20 <small>(<a href='docExplore?doc_id=SŚP_40,6–20^1'>SŚP_40,6–20^1</a>)  (<a href='docExplore?doc_id=SŚP_40,6–20^2'>SŚP_40,6–20^2</a>)</small></h3>

<p>syān matam — saśarīrasyāpi buddhīcchāprayatanavata eva kulālādeḥ kārakaprayokṛtvaṃ dṛṣṭam, kuṭādikāryaṃ kartum abuddhyamānasya tadadarśanāt buddhimato 'pīcchāpāye tadanupalabdheḥ; tadicchāvato 'pi prayatnābhāve tadanupalambhāt; vitanukaraṇasyāpi buddhimataḥ sraṣṭum icchataḥ prayatnavataḥ śaśvad īśvarasya samastakārakaprayoktṛtvopapatter na dṛṣṭāntavyatikramaḥ, saśarīratvetarayoḥ kārakaprayuktiṃ pratyanaṅgatvāt | na hi dṛṣṭāntadārṣṭāntikayoḥ sāmyam asti, tadviśeṣavirodhād iti; tadayuktam, buddhyādīnām api tasyāsaṃbhavāt | īśvaro jñānacikīrṣāprayatnatrayavān na bhavati; aśarīratvāt; muktātmavad iti tadabhāvasiddheḥ | aśarīratvāviśeṣe 'pi sādimuktānām eva buddhyādirahitatvaṃ na tv anādimuktasyeśvarasyeti cet; na, anādimuktāsiddheḥ | "īśvarasyāśarīratvaṃ sādi aśarīratvāt muktātmāśarīratvavat" iti tadbādhakasadbhāvāt | atrāpy aśarīratvāviśeṣe 'pi muktātmāśarīratvaṃ eva sādi na tv īśvarāśarīratvam iti cet; na, anupapattikatvāt; jagatkartṛtvasarvajñatvādīnām īśvaraviśeṣaṇānāṃ vivādagocaratve na tato vailakṣaṇyābhidhānānupapatteḥ | tathāpi yadi tatheṣyate tarhi kāryatvāviśeṣe ghaṭapaṭakaṭakaṭakaśaṭakamukuṭādīnāṃ buddhimaddhetukatvaṃ na tu mahīmahīdharamahīruhādīnām iti kiṃ neṣyate | akṛtasamayasyāpi kṛtabuddhyutpādakebhyo ghaṭādibhyaḥ tadanutpādakabhuvanādīnāṃ vailakṣaṇyasyāpi saṃbhavāt | evam aśarīratve buddhīcchāprayatnavattvāsiddheḥ tadasiddhau sakalakārakaprayoktṛtvānupapatteḥ sūktam īśvaras tanvādīnāṃ na kartti |</p>

<h3 id='40,21–27'>40,21–27 <small>(<a href='docExplore?doc_id=SŚP_40,21–27'>SŚP_40,21–27</a>)</small></h3>

<p>tathāpi yadi vaiyyātyād īśvaraḥ kartty abhidhīyate tadā prāṇināṃ vicitraghoraduḥkhaśatānīśvaraḥ karoti vā, na vā, yadi na karoti tadā taiḥ kāryatvādihetūnāṃ vyabhicāraḥ | atha karotīti matam, tadasaṃbhāvyam; iha hi kaścid asarvajño praṇaṣṭarāgadveṣo munir anyo vā sādhuḥ parapīḍāṃ na karoti kila, sa eva mahārṣīṇām apy ārādhyaḥ sarvajño vītarāgadveṣamoho bhagavān maheśvaraḥ prāṇinām animittam asahyavividhograduḥkhaparamparām utpādya jagattrayaṃ paripīḍayatīti kathaṃ idaṃ prakṣāvadbhiḥ saṃbhāvyate | tatkaraṇe vā tasya atyugrāpūrvarākṣasatvam eva, na tu mahabhiḥ stutyaṃ maheśvaratvam iti tasya tatkaraṇam asaṃbhāvyam |</p>

<h3 id='40,28–41,3'>40,28–41,3 <small>(<a href='docExplore?doc_id=SŚP_40,28–41,3'>SŚP_40,28–41,3</a>)</small></h3>

<p>nanu 〈na〉 prāṇinām īśvaro duḥkham utpādayatīti cet; na; duḥkhahetūnām api pāpakarmaṇām īśvarakṛtatve tasyaiva duḥkhahetutvasiddheḥ, tatpakṣopakṣiptadoṣānuṣaṃgāt | teṣāṃ tadakṛtatve tanukaraṇāder api tatkṛtatvaṃ mā bhūt; viśeṣābhāvāt | karmabhir īśvarasādhakahetūnām anaikāntikatvāc ca; karmaṇām abuddhimannimittatve 'pi kāryatvārthakriyākāritvasthityā pravartanānāṃ saṃbhavāt | yadi kalpayitvāpīśvaram avaśyaṃ karmānumanyate; tadā kevalaṃ karmaiva tanukaraṇādinimittam iṣyatām; kim aneneśvareṇa pramāṇabādhitena, tathā ca pareṣāṃ pāramparyapariśramaparihāraḥ syāt |</p>

<h3 id='41,4–9'>41,4–9 <small>(<a href='docExplore?doc_id=SŚP_41,4–9'>SŚP_41,4–9</a>)</small></h3>

<p>nanu katham acetanānāṃ karmaṇāṃ vicitropabhogyayogyatanukaraṇādyutpādakatvam iti cet; katham unmattamadirāmadanakodravādīnām unmādādivicitrakāryotpādakatvam | kathaṃ vā ayaskāntaviśeṣāṇāṃ lohākarṣaṇabhramaṇādikāryakāritvam ity abhidhīyatām | tathādṛṣṭatvād iti cet; tata eva prakṛtaḥ svabhāvavyālambho 'pi nivartyatām | tathā "sukhaduḥkhalābhālābhādīnām adṛṣṭaṃ kāraṇam asti, dṛṣṭakāraṇavyabhicārānyathānupapatteḥ" ity anumitatvāt | na caivam īśvarasyāpy anumitatvād apalāmbhaprasaṃganivṛttiḥ syād iti śaṅkanīyam, tadanumānasyānekadoṣaduṣṭatvāt |</p>

<h3 id='41,10–12'>41,10–12 <small>(<a href='docExplore?doc_id=SŚP_41,10–12_41,13–17'>SŚP_41,10–12_41,13–17</a>)</small></h3>

<p>tathā hi - tanukraṇabhuvanādeḥ kāryatvādisādhanaṃ kim ekabuddhimatkāraṇatvaṃ sādhyet, anekabuddhimatkāraṇaṃ vā, prathamapakṣe prāsādādinā anekasūtradhārayajamānādihetunā tadanaikāntikam | dvitiyapakṣe siddhasādhanam, nānāprāṇinimittatvāt tadupabhogyatanvādīnām, teṣāṃ tadadṛṣṭakṛtatvāt |</p>

<h3 id='41,13–17'>41,13–17 <small></small></h3>

<p>etena buddhimatkāraṇasāmānyasādhane siddhasādhanam uktam; tadabhimataviśeṣasyādhikaraṇasiddhāntanyāyenāpy asiddheḥ | sāmānyaviśeṣasya sādhyatvād adoṣa iti cet, na; dṛṣṭādṛṣṭaviśeṣāśrayasāmānyavikalpadvayānativṛtteḥ | dṛṣṭaviśeṣāśrayasya sāmānyasya sādhyatve sveṣṭavighātāt | adṛṣṭaviśeṣāśrayasya sāmānyasya sādhyatve sādhyaśūnyatvaprasaṃgāt | nidarśanāya dṛṣṭetaraviśeṣāśrayasya sāmānyasādhane 'pi svābhimataviśeṣasiddhiḥ kutaḥ syāt |</p>

<h3 id='41,18–30'>41,18–30 <small>(<a href='docExplore?doc_id=SŚP_41,18–30^1'>SŚP_41,18–30^1</a>)  (<a href='docExplore?doc_id=SŚP_41,18–30^2'>SŚP_41,18–30^2</a>)</small></h3>

<p>adhikaraṇasiddhāntanyāyād iti cet; ko 'yam adhikaraṇasiddhānto nāma, yat siddhāv anyaprakaraṇasiddhiḥ so 'dhikaraṇasiddhāntaḥ (Nyāyasūtra 1.1.30) tato dṛṣṭādṛṣṭaviśeṣāśrayasāmānyamātrasya buddhimannimittasya jagatsu prasiddhau prakaraṇājagannirmāṇasamarthaḥ samastakārakāṇāṃ prayoktrā sarvadā 'viluptaśaktir vibhur aśarīratvādiviśeṣāśraya eva siddhyatīti cet; syād evam, yadi sakala jagannirmāṇa samarthenaikena samastakārakāṇāṃ prayoktrā sarvajñatvādiviśeṣeṇāpi tenāvinābhāvidṛṣṭetaraviśeṣādhikaraṇabuddhimatkāraṇasāmānyaṃ kutaścit siddhyet; na ca siddhyati; anekabuddhimatkāraṇenaiva svopabhogyatanvādinimittakāraṇaviśeṣeṇa tasya vyāptatvasiddheḥ samarthanāt | tathā sarvajñavītarāgakartṛkatve sādhye ghaṭādinā anaikāntikaṃ sādhanam | sādhyavikalaṃ ca nidarśanam | sarāgāsarvajñakartṛkatve sādhye apasiddhāntaḥ | sarvathā kāryatvaṃ ca sādhanaṃ tanvādāvasiddham, tasya kathaṃcit kāraṇatvāt | kathaṃcit kāryatvaṃ tu viruddham, sarvathā buddhimannimittatvāt sādhyād viparītasya kathaṃcidbuddhimannimittatvasya sādhanāt | tathā pakṣo 'py anumānabādhitaḥ syāt "neśvaras tanvādīnāṃ kartā jñānādirahitatvāt, muktavat", iti prāguktānumānasya tadbādhakasya bhāvād iti, jagato buddhimaddhetukatvaṃ na siddhyati, sādhakasyābhāvād bādhakasya saṃbhavad | tataḥ sūktam iṣṭaviruddhaṃ vaiśeṣikamatam iti |</p>

<p>&lt;|| iti vaiśeṣikaśāsanaparīkṣā&gt;</p>

<h2 id='9 Naiyāyikaśāsanaparīkṣā'>9 Naiyāyikaśāsanaparīkṣā</h2>

<h2 id='9.1 Pūrvapakṣa'>9.1 Pūrvapakṣa</h2>

<h3 id='42,3–6'>42,3–6 <small>(<a href='docExplore?doc_id=SŚP_42,3–6_42,7–8'>SŚP_42,3–6_42,7–8</a>)</small></h3>

<p>vaiśeṣikasamasiddhāntā naiyāyikās tv evam āmananti — pramāṇaprameyasaṃśayaprayojanadṛṣṭāntasiddhāntāvayavatarkanirṇayavādajalpavitaṇḍāhetvābhāsachalajātinigrahasthānāṃ tattvajñānān niḥśreyasādhigamaḥ | (Nyāyasūtra 1.1.1) </p>

<h3 id='42,7–8'>42,7–8 <small></small></h3>

<p>kiṃ ca, bhaktiyogakriyayogajñānayogatrayair yathāsāṃkhyaṃ sālokyaṃ sārūpyaṃ sāmīpyaṃ sāyujyaṃ muktir bhavati |</p>

<h3 id='42,9–10'>42,9–10 <small>(<a href='docExplore?doc_id=SŚP_42,9–10_42,11–14'>SŚP_42,9–10_42,11–14</a>)</small></h3>

<p>tatra maheśvaraḥ svāmī svayaṃ bhṛtya iti taccitto bhūtvā yāvajjīvaṃ tasya paricaryākaraṇaṃ bhaktiyogaḥ, tasmāt sālokyamuktir bhavati |</p>

<h3 id='42,11–14'>42,11–14 <small></small></h3>

<p>tapaḥsvādhyāyānuṣṭhānaṃ kriyāyogaḥ | tatronmādakādivyapohārtham ādhyātmikādiduḥkhasahiṣṇutvaṃ tapaḥ, praśāntamantrasyeśvaravācino 'bhyāsaḥ svādhyāyaḥ, tadubhayam api kleśakarmakṣayāya samādhilābhāya cānuṣṭheyam | tasmāt kriyāyogāt sārūpyaṃ sāmīpyaṃ vā muktir bhavati | viditapadārthasyeśvarapraṇidhānaṃ jñānayogaḥ |</p>

<h3 id='42,15–24'>42,15–24 <small>(<a href='docExplore?doc_id=SŚP_42,15–24'>SŚP_42,15–24</a>)</small></h3>

<p>parameśvaratattvasya prabandhenānucintanaṃ paryālocanam īśvarapraṇidhānam | tasya yogasya yamaniyamāsanaprāṇāyāmapratyāhāradhāraṇādhyānasamādhayaḥ aṣṭāṅgāni | tatra deśakālāvasthābhir anityatāḥ puruṣasya viśuddhavṛttihetavo yamāḥ ahiṃsābrahmacāryāsteyādayaḥ | deśakālāvasthāpekṣiṇaḥ puṇyahetavaḥ driyāviśeṣā niyāmāḥ devārcanapradakṣiṇasaṃdhyopāsanajapādayaḥ | yogakarmavirodhikleśajayādyarthaś ca raṇabandhaḥ āsanaṃ padmakasvastikādiḥ | koṣṭhasya vāyor gaticchedaḥ prāṇāyāmaḥ recakapūrakakumbhakaprakāraḥ śanaiḥśanair abhyasanīyaḥ | samādhipratyanīkebhyaḥ samantāt svāntasya vyāvartanaṃ pratyāhāraḥ | cittasya deśasaṃbandho dhāraṇā | tatraikatānatā dhyānam | dhyānotkarṣān nirvātācalapradīpāvasthānam ivaikatra cetanasāvasthānaṃ samādhiḥ | etāni yogāṅgāni mumukṣuṇā maheśvare parāṃ bhaktim āśrayityābhiyogena sevitavyāni | tato 'cireṇa kāleṇa bhagavantam anaupamyasvabhāvaṃ pratyakṣaṃ paśyati; taṃ dṛṣṭvā niratiśayaṃ sāyujyaṃ niḥśreyasaṃ prāpnoti |</p>

<h2 id='9.2 Uttarapakṣa'>9.2 Uttarapakṣa</h2>

<h3 id='42,26–27'>42,26–27 <small>(<a href='docExplore?doc_id=SŚP_42,26–27_42,28–30'>SŚP_42,26–27_42,28–30</a>)</small></h3>

<p>tad etat tārkikamataṃ dṛṣṭeṣṭaviruddham | prāganantaraṃ pratipāditaprakāreṇaiva pratyakṣānumānavirodhayor atrāpy upapatteḥ, ato nātra pṛthak tadvirodhasamarthanam upakramyate |</p>

<h3 id='42,28–30'>42,28–30 <small></small></h3>

<p>kiṃ ca, tadabhyupagatapadārtheṣu indriyabuddhimanasām arthopalabdhisādhakatvena pramāṇatvāt prameyeṣv antarbhāvānupapatteḥ, anyathaikānekātmakatvasiddheḥ | saṃśayādīnām prameyatve ca vyavasthānānupapatteḥ | viparyayānadhyavasāyayoḥ pramāṇādiṣoḍaśapadārthebhyo 'rthāntarabhūtayoḥ pratīteś ca na ṣoḍaśapadārthavyavasthā |</p>

<h3 id='43,1–6'>43,1–6 <small>(<a href='docExplore?doc_id=SŚP_43,1–6'>SŚP_43,1–6</a>)</small></h3>

<p>tathaivaṃ naiyāyikavaiśeṣikasiddhāntasya dṛṣṭeṣṭaviruddhatve siddhe caturvidhavarṇāśramavat tadvidheyavividhācārapuṇyapāpaparalokabandhamokṣatatkāraṇatatphalabaddhamuktādisvarūpapratipādako 'pi yaugāgamo na pramāṇam, dṛṣṭeṣṭaviruddhāgamābhinnasya tasyātīndriyeṣu tatkāraṇeṣu ca prāmānyasaṃbhāvanānupapatter iti na teṣāṃ dharmānuṣṭhānaṃ pratiṣṭhām iyarti | kiṃ vā bahubhir ālāpaiḥ aulūkyaiḥ tārkikaiś ca laukikaṃ vaidikaṃ vā yat kiṃcid ucyate tat sarvaṃ mṛṣaiva tadabhimatasarvatattvānāṃ saṃsargāsaṃbhavena śūnyatvasyāpāditatvād ity alam atiprapañcena, dṛṣṭeṣṭaviruddhatvān naiyāyikavaiśeṣikamatayor asatyatvasiddhatvāt |</p>
<p class='l'>	dṛṣṭeṣv iṣṭeṣu dṛṣṭeṣṭavirodhād yaugasaṃmataḥ /</p>
<p class='l'>	parokṣeṣu tadekatvād āgamo na pramāṇyatām //</p>
<p class='l'>	saṃsargahāneḥ sarvārthahāner yaugavaco 'khilam /</p>
<p class='l'>	bhavet pralāpamātratvān nāvadheyaṃ vipaścitām //</p>
<p class='l'>	dṛṣṭeṣṭābhyāṃ viruddhatvān na satyaṃ yaugaśāsanam /</p>
<p class='l'>	na ca tena pratikṣepaḥ syādvādasyeti niścitam //</p>

<p>&lt;|| iti naiyāyikaśāsanaparīkṣā&gt;</p>

<h2 id='10 Mīmāṃsakabhāṭṭaprābhākaraśāsanaparīkṣā'>10 Mīmāṃsakabhāṭṭaprābhākaraśāsanaparīkṣā</h2>

<h3 id='44,3'>44,3 <small>(<a href='docExplore?doc_id=SŚP_44,3'>SŚP_44,3</a>)</small></h3>

<p>atha mīmāṃsakamatam api dṛṣṭeṣṭaviruddham |</p>

<h2 id='10.1 Pūrvapakṣa'>10.1 Pūrvapakṣa</h2>

<h3 id='44,3–5'>44,3–5 <small>(<a href='docExplore?doc_id=SŚP_44,3–5_44,6–14'>SŚP_44,3–5_44,6–14</a>)</small></h3>

<p>mīmāṃsakeṣu tāvād evaṃ bhāṭṭā bhaṇanti — pṛthivyaptejovāyudikkālākāśātmamanaḥśabdatamāṃsi ity ekādaśaiva padārthāḥ, tadāśritaguṇakarmasāmānyādīnāṃ tatsvabhāvatvena tādātmyasaṃbhavān na padārthāntaram ity evaṃ padārthayāthātmyajñānāt karmakṣayo bhavatīti |</p>

<h3 id='44,6–14'>44,6–14 <small></small></h3>

<p>prābhākaras tu —</p>
<p class='l'>	dravyaṃ guṇaḥ kriyājātisaṃkhyāsādṛśyaśaktayaḥ /</p>
<p class='l'>	samavāyaḥ kramaś ceti nava syur gurudarśane // (source unknown) </p>
<p>tatra dravyā〈ṇi pṛthivyādayaḥ〉 guṇā rūpādayaḥ kriyā utkṣepaṇādi | jātiḥ sattādravyatvādi | saṃkhyā ekatvadvatvādiḥ | sādṛśyaṃ gopratiyogikaṃ gavayagatam anyat, gavayapratiyogikaṃ gogataṃ sādṛśyam anyat | śaktiḥ sāmarthyam, sā anumeyaiva | guṇaguṇyādīnāṃ saṃbandhaḥ samavāyaḥ | ekasya niṣpādanānantaram anyasya niṣpādanaṃ kramaḥ, prathamāhutyādipūrṇāhutiparyantam | ity evaṃ navaiva padārthāḥ | eteṣāṃ yāthātmyajñānān niḥśreyasasiddhir ity ācakṣate |</p>

<h3 id='44,15–23'>44,15–23 <small>(<a href='docExplore?doc_id=SŚP_44,15–23'>SŚP_44,15–23</a>)</small></h3>

<p>kiṃ ca, vedam adhītya tadarthaṃ jñātvā taduktanityanaimittakakāmyaniṣiddhānuṣṭhānakramaṃ niścitya tatra vihitānuṣṭhāne yaḥ pravartate tasya svargāpavargasiddhir bhavati | trikālasaṃdhyopāsanajapadevarṣipitṛtarpaṇādikaṃ nityānuṣṭhānam | darśapaurṇamāsagrahaṇādiṣu kriyamāṇanaimittikānuṣṭhānam | taddvayam api niyamena kartavyam | kutaḥ, akurvan vihitaṃ karmaṃ pratyavāyena lipyate | (source unknown) iti vacanāt | putrakāmyeṣṭyādikam aihikaṃ kāmyānuṣṭhānam | jyotiṣṭomādikam āmutrikaṃ kāmyānuṣṭhānam | "śyenābhicaran yajet" ity ādikaṃ niṣiddhānuṣṭhānam | tatkramaṃ niścitya teṣv anuṣṭhāneṣu vihitānuṣṭhāne yaḥ pravartate sa svargāpavargau prāpnoti |</p>

<h3 id='44,24–28'>44,24–28 <small>(<a href='docExplore?doc_id=SŚP_44,24–28_45,1–6'>SŚP_44,24–28_45,1–6</a>)</small></h3>

<p>api ca —</p>
<p class='l'>	nyāyārjitadhanas tattattvajñānaniṣṭho 'tithipriyaḥ /</p>
<p class='l'>	śraddhakṛt satyavādī ca gṛhastho 'pi vimucyate // (source unknown) </p>
<p>iti vacanāt | mumukṣūṇāṃ pravrajyayā bhavitavyam iti niyamo nāsti |</p>

<h3 id='45,1–6'>45,1–6 <small></small></h3>

<p>tatrāpi —</p>
<p class='l'>	mokṣārtho na pravarteta tatra kāmyaniṣiddhayoḥ /</p>
<p class='l'>	nityanaimittike kuryāt pratyavāyajihāsayā // (Ślokavārtika Saṃbandhākṣepaparihāra 110) iti bhāṭṭāḥ /</p>
<p>pratyavāyaparihārakāmena nityanaimittakānuṣṭhānayoḥ pravartanāt | tayor api kāmyānuṣṭhānakukṣau nikṣepāt tatkaraṇam api mokṣakāṃkṣiṇā nāvadhīyate iti prābhākarāḥ pratyūcire |</p>

<h2 id='10.2 Uttarapakṣa'>10.2 Uttarapakṣa</h2>

<h3 id='45,8–14'>45,8–14 <small>(<a href='docExplore?doc_id=SŚP_45,8–14'>SŚP_45,8–14</a>)</small></h3>

<p>tad etan mīmāṃsakamataṃ tāvad dṛṣṭaviruddham. mīmāṃsakākhyair bhāṭṭair prābhākaraiś ca pṛthivyādayo 'rthāḥ sattādisāmānyato 'nuvyajyante. tac ca sattādisāmānyaṃ sarvathā nityaṃ niravayavam ekaṃ vyāpakam iti tair abhimatam. tat tu pratyakṣaviruddhaṃ sadṛśapariṇāmalakṣaṇasya sāmānyasyānityasyāsarvagatasya rūpādivad anekavyaktātmatayānekarūpasyaiva pratyakṣataḥ pratīteḥ. na hi bhinnadeśāsu vyaktiṣu sāmānyam ekaṃ pratyakṣataḥ sthūṇādau vaṃśādivat pratīyate; vyakter utpādavināśe 'pi anutpādam avināśaṃ vā yatas tatpratyakṣaṃ syāt. tad idaṃ paroditasvarūpaṃ sāmānyaṃ pratyakṣabuddhāv ātmānaṃ na samarthayati pratyakṣatāṃ ca svīkartum icchatīty amūlyadānakrayitvāt satām upahāsāspadam eva syāt.</p>

<h3 id='45,15–23'>45,15–23 <small>(<a href='docExplore?doc_id=SŚP_45,15–23'>SŚP_45,15–23</a>)</small></h3>

<p>tathāpi yadi yājñikā vaiyātyāt tathaiveti vivadante, tarhi tatra brūmaḥ; ekatra vyaktau sarvātmanā vartamānasya anyatra vṛttir na syāt | tatra hi vṛttiḥ taddeśe gamanāt, piṇḍena sahotpādāt, taddeśe sadbhāvāt aṃśavattayā vā syāt, na tāvad gamanād anyatra piṇḍe tasya vṛttiḥ, niṣkriyatvopagamāt | kiṃ ca pūrvapiṇḍaparityāgena tat tatra gacchet, aparityāgena vā, na tāvat parityāgena, prāktanapiṇḍasya gotvaparityāktasya agorūpatāprasaṃgāt, nāpy aparityāgena, aparityāktapiṇḍasyāsyānaṃśasya rūpāder iva gamanāsaṃbhavāt | na hy aparityaktapūrvādhārāṇāṃ rūpādīnām ādhārāntarasaṃkrāntir dṛṣṭā | nāpi piṇḍe〈na〉 sahotpādāt, tasyānityatānuṣaṃgāt | nāpi taddeśe sattvāt; piṇḍotpatteḥ prāk tatra nirādhārasyāsyāvyavasthānābhāvāt, bhede vā svāśrayamātravṛttitvavirodhaḥ | nāpy aṃśavattayā; niraṃśatvapratijñānāt | tato vyaktyantare sāmānyasyābhāvānuṣaṃgāt |</p>

<h3 id='45,24–29'>45,24–29 <small>(<a href='docExplore?doc_id=SŚP_45,24–29_45,30–46,4'>SŚP_45,24–29_45,30–46,4</a>)</small></h3>

<p>pareṣāṃ prayogaḥ — ye yatra notpannā nāpi prāg avasthāyino nāpi paścād anyato deśād āgatam antaḥ te tatrāsanto, yathā karottamāṅge tad viśāṇam, tathā ca sāmānyaṃ tacchūnyadeśotpādatve ghaṭādike vastunīti | tad uktam —</p>
<p class='l'>	na yāti na ca tatrāsīd asti paścān na cāṃśavat /</p>
<p class='l'>	jahāti pūrvam ādhāram aho vyasanasaṃtatiḥ // (Pramāṇavārtika Svārthānumāna 152 cd–153ab) iti</p>

<h3 id='45,30–46,4'>45,30–46,4 <small></small></h3>

<p>nanv eṣa doṣo bhedavādināṃ eva na tu mīmāṃsakānām, taiḥ sāmānyavyaktyos tādātmyāṅgīkaraṇāt |</p>
<p class='l'>	"tādātmyam asya kasmāc cet svabhāvād iti gamyatām | " (Ślokavārtika Ākṛtivāda 47) </p>
<p>ity abhidhānād iti cet; teṣāṃ vyaktivat tasyāsādhāraṇasādharaṇarūpatvānuṣaṃgāt | vyaktyutpādavināśayoś cāsyāpi tadyogitvaprasaṃgāt |</p>

<h3 id='46,5–16'>46,5–16 <small>(<a href='docExplore?doc_id=SŚP_46,5–16'>SŚP_46,5–16</a>)</small></h3>

<p>na sāmānyarūpatā vā sādhāraṇarūpatvam; utpādavināśayogitvaṃ cāsya nābhyupagamyate, tarhi viruddhadharmādhyāsato vyaktibhyo 'sya bhedaḥ syāt | uktam ca —</p>
<p class='l'>	tādātmyaṃ cen mataṃ jāter vyaktijanmany ajātatā /</p>
<p class='l'>	nāśo 'nāśaś ca keneṣṭas tadvac cānanvayo na kim //</p>
<p class='l'>	vyaktijanmany ajātā ced āgatā nāśrayāntarāt /</p>
<p class='l'>	prāg āsīn na ca taddeśe sā tayā saṃgatā katham //</p>
<p class='l'>	vyaktināśe na cen naṣṭā gatā vyaktyantaraṃ na ca /</p>
<p class='l'>	tacchūnye na sthitā deśe sā jātiḥ kveti kathyatām //</p>
<p class='l'>	vyakter jātyādiyoge 'pi yadi jāteḥ sa neṣyate /</p>
<p class='l'>	tādātmyaṃ katham iṣṭaṃ syād anupaplutacetasām // (Hetubinduṭīkā §32) </p>
<p>ity evam anekadoṣaduṣṭatvāt yājñikānujñātasāmānyaṃ kharaviṣāṇavad asad eva syāt |</p>

<h3 id='46,17–25'>46,17–25 <small>(<a href='docExplore?doc_id=SŚP_46,17–25'>SŚP_46,17–25</a>)</small></h3>

<p>yat tu tatsadbhāvasādhanam uktaṃ parair —</p>
<p class='l'>	piṇḍabhedeṣu gobuddhir ekagotvanibandhanā /</p>
<p class='l'>	gavābhāsyekarūpābhyām ekagopiṇḍabuddhivat // (Ślokavārtika Vanavāda 44) </p>
<p class='l'>	na śābaleyād gobuddhis tato 'nyālambanāpi vā /</p>
<p class='l'>	tadabhāve 'pi sadbhāvād ghaṭe pārthivabuddhivat // (Ślokavārtika Vanavāda 45) </p>
<p>ity ādiḥ; tatsarvaṃ siddhasādhanam; anuvṛttapratyayasya sadṛśapariṇāmalakṣaṇasāmānyālambanatvasiddheḥ |</p>

<h3 id='46,26–28'>46,26–28 <small>(<a href='docExplore?doc_id=SŚP_46,26–28_47,1–3'>SŚP_46,26–28_47,1–3</a>)</small></h3>

<p>na hi vayaṃ bauddhavat sāmānyasyāpahnavotāraḥ; kevalaṃ paraparikalpitasarvathānityatvādiviśeṣaṇaviśiṣṭam eva sāmānyaṃ na mṛṣyāmahe | sarvathā nityasyaikasyānaṣṭasya sarvagatasya vicāramāṇasyāsaṃbhavāt |</p>

<h3 id='46,29–31'>46,29–31 <small></small></h3>

<p>nityaṃ sadādi sāmānyaṃ pratyabhijñāyamānatvāt, śabdavat iti cet, na; heto viruddhatvāt | kathaṃcin nityasya iṣṭaviruddhasya sādhanāt | sarvathā nityasya pratyabhijñānāyogāt | tad evedam iti pūrvottaraparyāyavyāpinaikatra pratyayasyopapatteḥ, paurvāparyarahitasya pūrvāparapratyayaviṣayatvāsaṃbhavāt |</p>

<h3 id='47,1–3'>47,1–3 <small></small></h3>

<p>dharmāv eva pūrvāparabhūtau na dharmisāmānyam iti cet, kathaṃ tad evedam iti abhedapratītiḥ, pūrvāparasvabhāvayor atītavartamānayoḥ tad ity atītaparāmarśinā smaraṇena idam iti vartamānollekhinā pratyakṣeṇa ca viṣayīkriyamāṇayoḥ parasparaṃ bhedāt |</p>

<h3 id='47,4–11'>47,4–11 <small>(<a href='docExplore?doc_id=SŚP_47,4–11'>SŚP_47,4–11</a>)</small></h3>

<p>sadādisāmānyād ekasmāt tayoḥ kathaṃcid bhedābhedapratipattir iti cet, siddham tasya kathaṃcid anityatvam, anityasvadharmāvyatirekāt | na hy anityād abhinnaṃ nityam eva yuktam, anityasvātmavat sarvathā nityasya kramayaugapadyābhyām arthakriyāvirodhāc ca | tad anityaṃ sāmānyaṃ viśeṣādeśāt śabdavat | tata evānekaṃ tadvat | sad ity ādisvapratyayāviśeṣād ekaṃ sattādisāmānyam iti cet, na; sarvathāsvapratyayāviśeṣasyāsiddhatvāt pratipadādivyaktau sad ity ādipratyayasya viśeṣāt | tadvyaktiviṣayo viśeṣapratyaya iti cet; tarhi tā vyaktayaḥ sāmānyāt sarvathā yadi bhinnāḥ pratipadyante, tadā yaugamatapraveśo mīmāṃsakasya, sa cāyuktaḥ, tanmate saṃbandhasya nirastatvāt tasyeti vyapadeśānupapatteḥ |</p>

<h3 id='47,12–21'>47,12–21 <small>(<a href='docExplore?doc_id=SŚP_47,12–21'>SŚP_47,12–21</a>)</small></h3>

<p>atha kathaṃcid abhinnāḥ, tadā siddhaṃ sāmānyasya viśeṣapratyayaviṣayatvam, viśeṣapratyayaviṣayebhyo viśeṣebhyaḥ kathaṃcid abhinnasya sāmānyasya viśeṣapratyayaviṣayatopapatteḥ viśeṣasvātmavat | tato naikam eva sattādisāmānyam | nāpy anaṃśam, kathaṃcit sāṃśatvapratīteḥ; sāṃśebhyo viśeṣebhyo 'narthāntarabhūtasya sāṃśatvopapatteḥ tatsvātmavat | tathā na sarvagataṃ tat sāmānyaṃ vyaktyantarāle 'nupalabhyamānatvāt | tatrānabhivyaktatvāt tasyānupalambha iti cet; tata eva vyaktisvātmana iva tatrānupalambo 'stu | tatra tasya sadbhāvavedakapramāṇābhāvād asattvād evānupalamba iti cet; sāmānyasyāpi viśeṣābhāvād asattvād evānupalambho 'stu, vyaktyantarāle tasyāpy sadbhāvavedakapramāṇābhāvāt, pratyakṣatas tathānanubhavāt, kharaviṣāṇādivat | na hi bhinnadeśāsu vyaktiṣu sāmānyam ekam, yathā sthūṇādiṣu vaṃśādir iti pratīyate, yato yugapadbhinnadeśasvādhāravṛttitve saty ekatvaṃ tasya siddhyet, svādhārāntarāle astitvaṃ sādhayed iti tad evam anekabādhakasadbhāvāt bhāṭṭaprābhākarair iṣṭaṃ ...</p>

&lt;|| bhadraṃ bhūyāt&gt;</div>