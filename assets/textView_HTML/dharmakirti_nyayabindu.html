<div class='content'><h2 id='1'>1</h2>
<p>&lt;pratyakṣa&gt;</p>

<h3 id='1.1'>1.1 <small>(<a href='docExplore?doc_id=NB_1.1_1.6'>NB_1.1_1.6</a>)</small></h3>	<p class='l'>samyagjñānapūrvikā sarvapuruṣārthasiddhir iti tad vyutpādyate ।</p>
<h3 id='1.2'>1.2 <small></small></h3>	<p class='l'>dvividhaṃ samyagjñānam ।</p>
<h3 id='1.3'>1.3 <small></small></h3>	<p class='l'>pratyakṣam, anumānaṃ ceti ।</p>
<h3 id='1.4'>1.4 <small></small></h3>	<p class='l'>tatra pratyakṣaṃ kalpanāpoḍham abhrāntam ।</p>
<h3 id='1.5'>1.5 <small></small></h3>	<p class='l'>abhilāpasaṃsargayogyapratibhāsapratītiḥ kalpanā ।</p>
<h3 id='1.6'>1.6 <small></small></h3>	<p class='l'>tayā rahitaṃ timirāśubhramaṇanauyānasambhramādyanāhitavibhramaṃ jñānaṃ pratyakṣam ।</p>
<h3 id='1.7'>1.7 <small>(<a href='docExplore?doc_id=NB_1.7_1.21'>NB_1.7_1.21</a>)</small></h3>	<p class='l'>tac caturvidham ।</p>
<h3 id='1.8'>1.8 <small></small></h3>	<p class='l'>indriyajñānam ।</p>
<h3 id='1.9'>1.9 <small></small></h3>	<p class='l'>svaviṣayānantaraviṣayasahakāriṇendriyajñānena samanantarapratyayena janitaṃ tan manovijñānam ।</p>
<h3 id='1.10'>1.10 <small></small></h3>	<p class='l'>sarvacittacaittānām ātmasaṃvedanam ।</p>
<h3 id='1.11'>1.11 <small></small></h3>	<p class='l'>bhūtārthabhāvanāprakarṣaparyantajaṃ yogijñānaṃ ceti ।</p>
<h3 id='1.12'>1.12 <small></small></h3>	<p class='l'>tasya viṣayaḥ svalakṣaṇam ।</p>
<h3 id='1.13'>1.13 <small></small></h3>	<p class='l'>yasyārthasya sannidhānāsannidhānābhyāṃ jñānapratibhāsabhedas tatsvalakṣaṇam ।</p>
<h3 id='1.14'>1.14 <small></small></h3>	<p class='l'>tad eva paramārthasat ।</p>
<h3 id='1.15'>1.15 <small></small></h3>	<p class='l'>arthakriyāsāmarthyalakṣaṇatvād vastunaḥ ।</p>
<h3 id='1.16'>1.16 <small></small></h3>	<p class='l'>anyat sāmānyalakṣaṇam ।</p>
<h3 id='1.17'>1.17 <small></small></h3>	<p class='l'>so 'numānasya viṣayaḥ ।</p>
<h3 id='1.18'>1.18 <small></small></h3>	<p class='l'>tad eva ca pratyakṣaṃ jñānaṃ pramāṇaphalam ।</p>
<h3 id='1.19'>1.19 <small></small></h3>	<p class='l'>arthapratītirūpatvāt ।</p>
<h3 id='1.20'>1.20 <small></small></h3>	<p class='l'>arthasārūpyam asya pramāṇam ।</p>
<h3 id='1.21'>1.21 <small></small></h3>	<p class='l'>tadvaśād arthapratītisiddher iti ।</p>

<h2 id='2'>2</h2>
<p>&lt;svārthānumāna&gt;</p>

<h3 id='2.1'>2.1 <small>(<a href='docExplore?doc_id=NB_2.1_2.7'>NB_2.1_2.7</a>)</small></h3>	<p class='l'>anumānaṃ dvidhā ।</p>
<h3 id='2.2'>2.2 <small></small></h3>	<p class='l'>svārthaṃ parārthaṃ ca ।</p>
<h3 id='2.3'>2.3 <small></small></h3>	<p class='l'>tatra svārthaṃ trirūpāl liṅgād yad anumeye jñānaṃ tad anumānam ।</p>
<h3 id='2.4'>2.4 <small></small></h3>	<p class='l'>pramāṇalakṣaṇavyavasthātrāpi pūrvavat ।</p>
<h3 id='2.5'>2.5 <small></small></h3>	<p class='l'>trairūpyaṃ punar liṅgasyānumeye sattvam eva, sapakṣa eva sattvam, asapakṣe cāsattvam eva niścitam ।</p>
<h3 id='2.6'>2.6 <small></small></h3>	<p class='l'>anumeyo 'tra jijñāsitaviśeṣo dharmī ।</p>
<h3 id='2.7'>2.7 <small></small></h3>	<p class='l'>sādhyadharmasāmānyena samāno 'rthaḥ sapakṣaḥ ।</p>
<h3 id='2.8'>2.8 <small>(<a href='docExplore?doc_id=NB_2.8_2.13'>NB_2.8_2.13</a>)</small></h3>	<p class='l'>na sapakṣo 'sapakṣaḥ ।</p>
<h3 id='2.9'>2.9 <small></small></h3>	<p class='l'>tato 'nyas tadviruddhas tadabhāvaś ceti ।</p>
<h3 id='2.10'>2.10 <small></small></h3>	<p class='l'>trirūpāṇi ca trīṇy eva liṅgāni ।</p>
<h3 id='2.11'>2.11 <small></small></h3>	<p class='l'>anupalabdhiḥ svabhāvaḥ kāryaṃ ceti ।</p>
<h3 id='2.12'>2.12 <small></small></h3>	<p class='l'>tatrānupalabdhir yathā — na pradeśaviśeṣe kvacid ghaṭaḥ, upalabdhilakṣaṇaprāptasyānupalabdher iti ।</p>
<h3 id='2.13'>2.13 <small></small></h3>	<p class='l'>upalabdhilakṣaṇaprāptir upalambhapratyayāntarasākalyaṃ svabhāvaviśeṣaś ca ।</p>
<h3 id='2.14'>2.14 <small>(<a href='docExplore?doc_id=NB_2.14_2.19'>NB_2.14_2.19</a>)</small></h3>	<p class='l'>yaḥ svabhāvaḥ satsv anyeṣūpalambhapratyayeṣu san pratyakṣa eva bhavati, sa svabhāvaviśeṣaḥ ।</p>
<h3 id='2.15'>2.15 <small></small></h3>	<p class='l'>svabhāvaḥ svasattāmātraprabhāvini sādhyadharme hetuḥ ।</p>
<h3 id='2.16'>2.16 <small></small></h3>	<p class='l'>yathā — vṛkṣo 'yaṃ śiṃśapātvād iti ।</p>
<h3 id='2.17'>2.17 <small></small></h3>	<p class='l'>kāryaṃ yathā — vahnir atra dhūmād iti ।</p>
<h3 id='2.18'>2.18 <small></small></h3>	<p class='l'>atra dvau vastusādhanau । ekaḥ pratiṣedhahetuḥ ।</p>
<h3 id='2.19'>2.19 <small></small></h3>	<p class='l'>svabhāvapratibandhe hi saty artho 'rthaṃ gamayet ।</p>
<h3 id='2.20'>2.20 <small>(<a href='docExplore?doc_id=NB_2.20_2.25'>NB_2.20_2.25</a>)</small></h3>	<p class='l'>tadapratibaddhasya tadavyabhicāraniyamābhāvāt ।</p>
<h3 id='2.21'>2.21 <small></small></h3>	<p class='l'>sa ca pratibandhaḥ sādhye 'rthe liṅgasya ।</p>
<h3 id='2.22'>2.22 <small></small></h3>	<p class='l'>vastutas tādātmyāt tadutpatteś ca ।</p>
<h3 id='2.23'>2.23 <small></small></h3>	<p class='l'>atatsvabhāvasyātadutpatteś ca tatrāpratibaddhasvabhāvatvāt ।</p>
<h3 id='2.24'>2.24 <small></small></h3>	<p class='l'>te ca tādātmyatadutpattī svabhāvakāryayor eveti tābhyām eva vastusiddhiḥ ।</p>
<h3 id='2.25'>2.25 <small></small></h3>	<p class='l'>pratiṣedhasiddhir api yathoktāyā evānupalabdheḥ ।</p>
<h3 id='2.26'>2.26 <small>(<a href='docExplore?doc_id=NB_2.26_2.30'>NB_2.26_2.30</a>)</small></h3>	<p class='l'>sati vastuni tasyā asambhavāt ।</p>
<h3 id='2.27'>2.27 <small></small></h3>	<p class='l'>anyathā cānupalabdhilakṣaṇaprāpteṣu deśakālasvabhāvaviprakṛṣṭeṣv artheṣv ātmapratyakṣanivṛtter abhāvaniścayābhāvāt ।</p>
<h3 id='2.28'>2.28 <small></small></h3>	<p class='l'>amūḍhasmṛtisaṃskārasyātītasya vartamānasya ca pratipattṛpratyakṣasya nivṛttir abhāvavyavahāraprasādhanī ।</p>
<h3 id='2.29'>2.29 <small></small></h3>	<p class='l'>tasyā evābhāvaniścayāt ।</p>
<h3 id='2.30'>2.30 <small></small></h3>	<p class='l'>sā ca prayogabhedād ekādaśaprakārā ।</p>
<h3 id='2.31'>2.31 <small>(<a href='docExplore?doc_id=NB_2.31_2.34'>NB_2.31_2.34</a>)</small></h3>	<p class='l'>svabhāvānupalabdhir yathā — nātra dhūma upalabdhilakṣaṇaprāptasyānupalabdher iti ।</p>
<h3 id='2.32'>2.32 <small></small></h3>	<p class='l'>kāryānupalabdhir yathā — nātrāpratibaddhasāmarthyāni dhūmakāraṇāni santi, dhūmābhāvād iti ।</p>
<h3 id='2.33'>2.33 <small></small></h3>	<p class='l'>vyāpakānupalabdhir yathā — nātra śiṃśapā, vṛkṣābhāvād iti ।</p>
<h3 id='2.34'>2.34 <small></small></h3>	<p class='l'>svabhāvaviruddhopalabdhir yathā — nātra śītasparśo vahner iti ।</p>
<h3 id='2.35'>2.35 <small>(<a href='docExplore?doc_id=NB_2.35_2.38'>NB_2.35_2.38</a>)</small></h3>	<p class='l'>viruddhakāryopalabdhir yathā — nātra śītasparśo dhūmād iti ।</p>
<h3 id='2.36'>2.36 <small></small></h3>	<p class='l'>viruddhavyāptopalabdhir yathā — na dhruvabhāvī bhūtasyāpi bhāvasya vināśaḥ, hetvantarāpekṣaṇād iti ।</p>
<h3 id='2.37'>2.37 <small></small></h3>	<p class='l'>kāryaviruddhopalabdhir yathā — nehāpratibaddhasāmarthyāni śītakāraṇāni santi, vahner iti ।</p>
<h3 id='2.38'>2.38 <small></small></h3>	<p class='l'>vyāpakaviruddhopalabdhir yathā — nātra tuṣārasparśo vahner iti ।</p>
<h3 id='2.39'>2.39 <small>(<a href='docExplore?doc_id=NB_2.39_2.42'>NB_2.39_2.42</a>)</small></h3>	<p class='l'>kāraṇānupalabdhir yathā — nātra dhūmo vahnyabhāvād iti ।</p>
<h3 id='2.40'>2.40 <small></small></h3>	<p class='l'>kāraṇaviruddhopalabdhir yathā — nāsya romaharṣādiviśeṣāḥ, sannihitadahanaviśeṣatvād iti ।</p>
<h3 id='2.41'>2.41 <small></small></h3>	<p class='l'>kāraṇaviruddhakāryopalabdhir yathā — na romaharṣādiviśeṣayuktapuruṣavān ayaṃ pradeśaḥ, dhūmād iti ।</p>
<h3 id='2.42'>2.42 <small></small></h3>	<p class='l'>ime sarve kāryānupalabdhyādayo daśānupalabdhiprayogāḥ svabhāvānupalabdhau saṃgraham upayānti ।</p>
<h3 id='2.43'>2.43 <small>(<a href='docExplore?doc_id=NB_2.43_2.48'>NB_2.43_2.48</a>)</small></h3>	<p class='l'>pāramparyeṇārthāntaravidhipratiṣedhābhyāṃ prayogabhede 'pi ।</p>
<h3 id='2.44'>2.44 <small></small></h3>	<p class='l'>prayogadarśanābhyāsāt svayam apy evaṃ vyavacchedapratītir bhavati svārthe 'py anumāne 'syāḥ prayoganirdeśaḥ ।</p>
<h3 id='2.45'>2.45 <small></small></h3>	<p class='l'>sarvatra cāsyām abhāvavyavahārasādhanyām anupalabdhau yeṣāṃ svabhāvaviruddhādīnām upalabdhyā kāraṇādīnām anupalabdhyā ca pratiṣedha uktas teṣām upalabdhilakṣaṇaprāptānām evopalabdhiś ca veditavyā ।</p>
<h3 id='2.46'>2.46 <small></small></h3>	<p class='l'>anyeṣāṃ virodhakāryakāraṇabhāvāsiddheḥ ।</p>
<h3 id='2.47'>2.47 <small></small></h3>	<p class='l'>viprakṛṣṭaviṣayā punar anupalabdhiḥ pratyakṣānumānanivṛttilakṣaṇā saṃśayahetuḥ ।</p>
<h3 id='2.48'>2.48 <small></small></h3>	<p class='l'>pramāṇanivṛttāv apy arthābhāvāsiddher iti ।</p>

<h2 id='3'>3</h2>

<h3 id='3.1'>3.1 <small>(<a href='docExplore?doc_id=NB_3.1_3.8'>NB_3.1_3.8</a>)</small></h3>	<p class='l'>trirūpaliṅgākhyānaṃ parārtham anumānam ।</p>
<h3 id='3.2'>3.2 <small></small></h3>	<p class='l'>kāraṇe kāryopacārāt ।</p>
<h3 id='3.3'>3.3 <small></small></h3>	<p class='l'>tad dvividham ।</p>
<h3 id='3.4'>3.4 <small></small></h3>	<p class='l'>prayogabhedāt ।</p>
<h3 id='3.5'>3.5 <small></small></h3>	<p class='l'>sādharmyavad vaidharmyavac ca ।</p>
<h3 id='3.6'>3.6 <small></small></h3>	<p class='l'>nānāyor arthataḥ kaścid bhedaḥ ।</p>
<h3 id='3.7'>3.7 <small></small></h3>	<p class='l'>anyatra prayogabhedāt ।</p>
<h3 id='3.8'>3.8 <small></small></h3>	<p class='l'>tatra sādharmyavatprayogaḥ — yad upalabdhilakṣaṇaprāptaṃ san nopalabhyate so 'sadvyavahāraviṣayaḥ siddhaḥ । yathā — anyo dṛṣṭaḥ kaścid śaśaviṣāṇādiḥ । nopalabhyate ca kvacit pradeśaviśeṣe upalabdhilakṣaṇaprāpto ghaṭa ity anupalabdhiprayogaḥ ।</p>
<h3 id='3.9'>3.9 <small>(<a href='docExplore?doc_id=NB_3.9_3.12'>NB_3.9_3.12</a>)</small></h3>	<p class='l'>tathā svabhāvahetoḥ prayogaḥ — yat sat tat sarvam anityam, yathā ghaṭādir iti śuddhasya svabhāvahetoḥ prayogaḥ ।</p>
<h3 id='3.10'>3.10 <small></small></h3>	<p class='l'>yad utpattimat tad anityam iti svabhāvabhūtadharmabhedena svabhāvasya prayogaḥ ।</p>
<h3 id='3.11'>3.11 <small></small></h3>	<p class='l'>yat kṛtakaṃ tad anityam ity upādhibhedena ।</p>
<h3 id='3.12'>3.12 <small></small></h3>	<p class='l'>apekṣitaparavyāpāro hi bhāvaḥ svabhāvaniṣpattau kṛtaka iti ।</p>
<h3 id='3.13'>3.13 <small>(<a href='docExplore?doc_id=NB_3.13_3.18'>NB_3.13_3.18</a>)</small></h3>	<p class='l'>evaṃ prayatnāntarīyaka-pratyayabhedabheditvādayo 'pi draṣṭavyāḥ ।</p>
<h3 id='3.14'>3.14 <small></small></h3>	<p class='l'>sann utpattimān kṛtako vā śabda iti pakṣadharmopadarśanam ।</p>
<h3 id='3.15'>3.15 <small></small></h3>	<p class='l'>sarva ete sādhanadharmā yathāsvaṃ pramāṇaiḥ siddhasādhanadharmamātrānubandhe eva sādhyadharme 'vagantavyāḥ ।</p>
<h3 id='3.16'>3.16 <small></small></h3>	<p class='l'>tasyaiva tatsvabhāvatvāt ।</p>
<h3 id='3.17'>3.17 <small></small></h3>	<p class='l'>svabhāvasya ca hetutvāt ।</p>
<h3 id='3.18'>3.18 <small></small></h3>	<p class='l'>vastutas tayos tādātmyam ।</p>
<h3 id='3.19'>3.19 <small>(<a href='docExplore?doc_id=NB_3.19_3.23'>NB_3.19_3.23</a>)</small></h3>	<p class='l'>tanniṣpattāv aniṣpannasya tatsvabhāvatvābhāvāt ।</p>
<h3 id='3.20'>3.20 <small></small></h3>	<p class='l'>vyabhicārasambhavāc ca ।</p>
<h3 id='3.21'>3.21 <small></small></h3>	<p class='l'>kāryahetoḥ prayogaḥ — yatra dhūmas tatrāgniḥ । yathā mahānasādau । asti ceha dhūma iti ।</p>
<h3 id='3.22'>3.22 <small></small></h3>	<p class='l'>ihāpi siddhe eva kāryakāraṇabhāve kāraṇe sādhye kāryahetur vaktavyaḥ ।</p>
<h3 id='3.23'>3.23 <small></small></h3>	<p class='l'>vaidharmyavataḥ prayogaḥ — yat sad upalabdhilakṣaṇaprāptaṃ tad upalabhyata eva । yathā nīlādiviśeṣaḥ । na caivam ihopalabdhilakṣaṇaprāptasya sata upalabdhir ghaṭasyety anupalabdhiprayogaḥ ।</p>
<h3 id='3.24'>3.24 <small>(<a href='docExplore?doc_id=NB_3.24_3.31'>NB_3.24_3.31</a>)</small></h3>	<p class='l'>asaty anityatve, nāsti sattvam utpattimattvaṃ kṛtakatvaṃ vā । saṃś ca śabda utpattimān kṛtako veti svabhāvahetoḥ prayogaḥ ।</p>
<h3 id='3.25'>3.25 <small></small></h3>	<p class='l'>asaty agnau na bhavaty eva dhūmaḥ । atra cāsti dhūma iti kāryahetoḥ prayogaḥ ।</p>
<h3 id='3.26'>3.26 <small></small></h3>	<p class='l'>sādharmyeṇāpi hi prayoge 'rthād vaidharmyagatir iti ।</p>
<h3 id='3.27'>3.27 <small></small></h3>	<p class='l'>asati tasmin sādhyena hetor anvayābhāvāt ।</p>
<h3 id='3.28'>3.28 <small></small></h3>	<p class='l'>tathā vaidharmyeṇāpy anvayagatiḥ ।</p>
<h3 id='3.29'>3.29 <small></small></h3>	<p class='l'>asati tasmin sādhyābhāve hetvabhāvasyāsiddheḥ ।</p>
<h3 id='3.30'>3.30 <small></small></h3>	<p class='l'>na hi svabhāvapratibandhe 'saty ekasya nivṛttāv aparasya niyamena nivṛttiḥ ।</p>
<h3 id='3.31'>3.31 <small></small></h3>	<p class='l'>sa ca dviprakāraḥ — sarvasya tādātmyalakṣaṇastadutpattilakṣaṇaś cety uktam ।</p>
<h3 id='3.32'>3.32 <small>(<a href='docExplore?doc_id=NB_3.32'>NB_3.32</a>)</small></h3>	<p class='l'>tena hi nivṛttiṃ kathayatā pratibandho darśanīyaḥ । tasmāt nivṛttivacanam ākṣiptapratibandhopadarśanam eva bhavati । yac ca pratibandhopadarśanaṃ tad evānvayavacanam ity ekenāpi vākyenānvayamukhena vyatirekamukhena vā prayuktena sapakṣāsapakṣayor liṅgasya sadasattvakhyāpanaṃ kṛtaṃ bhavatīti nāvaśyaṃ vākyadvayaprayogaḥ ।</p>
<h3 id='3.33'>3.33 <small>(<a href='docExplore?doc_id=NB_3.33_3.35'>NB_3.33_3.35</a>)</small></h3>	<p class='l'>anupalabdhāv api — yat sad upalabdhilakṣaṇaprāptaṃ tad upalabhyata evety ukte, anupalabhyamānaṃ tādṛśam asad iti pratīter anvayasiddhiḥ ।</p>
<h3 id='3.34'>3.34 <small></small></h3>	<p class='l'>dvayor apy anayoḥ prayogayor nāvaśyaṃ pakṣanirdeśaḥ ।</p>
<h3 id='3.35'>3.35 <small></small></h3>	<p class='l'>yasmāt sādharmyavatprayoge 'pi yad upalabdhilakṣaṇaprāptaṃ san nopalabhyate, so 'sadvyavahāraviṣayaḥ । nopalabhyate cātropalabdhilakṣaṇaprāpto ghaṭa ity ukte sāmarthyād eva neha ghaṭa iti bhavati ।</p>
<h3 id='3.36'>3.36 <small>(<a href='docExplore?doc_id=NB_3.36_3.39'>NB_3.36_3.39</a>)</small></h3>	<p class='l'>tathā vaidharmyavatprayoge 'pi — yaḥ sadvyavahāraviṣaya upalabdhilakṣaṇaprāptaḥ sa upalabhyata eva । na tathātra tādṛśo ghaṭa upalabhyate — ity ukte sāmarthyād eva neha sadvyavahāraviṣaya iti bhavati ।</p>
<h3 id='3.37'>3.37 <small></small></h3>	<p class='l'>kīdṛśaḥ punaḥ pakṣa iti nirdeśyaḥ?</p>
<h3 id='3.38'>3.38 <small></small></h3>	<p class='l'>svarūpeṇaiva svayam iṣṭo 'nirākṛtaḥ pakṣa iti ।</p>
<h3 id='3.39'>3.39 <small></small></h3>	<p class='l'>svarūpeṇeti sādhyatveneṣṭaḥ ।</p>
<h3 id='3.40'>3.40 <small>(<a href='docExplore?doc_id=NB_3.40_3.44'>NB_3.40_3.44</a>)</small></h3>	<p class='l'>svarūpeṇaiveti sādhyatvenaiveṣṭo na sādhanatvenāpi ।</p>
<h3 id='3.41'>3.41 <small></small></h3>	<p class='l'>yathā śabdasyānityatve sādhye cākṣuṣatvaṃ hetuḥ, śabde 'siddhatvāt sādhyaṃ bhavatīti na punas tad iha sādhyatvenaiveṣṭam, sādhanatvenāpy abhidhānāt ।</p>
<h3 id='3.42'>3.42 <small></small></h3>	<p class='l'>svayam iti vādinā ।</p>
<h3 id='3.43'>3.43 <small></small></h3>	<p class='l'>yas tadā sādhanam āha ।</p>
<h3 id='3.44'>3.44 <small></small></h3>	<p class='l'>etena yady api kvacic chāstre sthitaḥ sādhanam āha, tacchāstrakāreṇa tasmin dharmiṇy anekadharmābhyupagame 'pi yas tadā tena vādinā dharmaḥ svayaṃ sādhayitum iṣṭaḥ sa eva sādhyo netara ity uktaṃ bhavati ।</p>
<h3 id='3.45'>3.45 <small>(<a href='docExplore?doc_id=NB_3.45_3.47'>NB_3.45_3.47</a>)</small></h3>	<p class='l'>iṣṭa iti yatrārthe vivādena sādhanam upanyastaṃ tasya siddhim icchatā so 'nukto 'pi vacanena sādhyo bhavati ।</p>
<h3 id='3.46'>3.46 <small></small></h3>	<p class='l'>tadadhikaraṇatvād vivādasya ।</p>
<h3 id='3.47'>3.47 <small></small></h3>	<p class='l'>yathā parārthāś cakṣurādayaḥ saṅghātatvāc chayanāsanādyaṅgavad iti । atrātmārthā ity anuktāv apy ātmārthataiva sādhyā । tena noktamātram eva sādhyam — ity uktaṃ bhavati ।</p>
<h3 id='3.48'>3.48 <small>(<a href='docExplore?doc_id=NB_3.48_3.52'>NB_3.48_3.52</a>)</small></h3>	<p class='l'>anirākṛta iti — etallakṣaṇayoge 'pi yaḥ sādhayitum iṣṭo 'py arthaḥ pratyakṣānumānapratītisvavacanair nirākriyate, na sa pakṣa iti pradarśanārtham ।</p>
<h3 id='3.49'>3.49 <small></small></h3>	<p class='l'>tatra pratyakṣanirākṛto yathā — aśrāvaṇaḥ śabda iti ।</p>
<h3 id='3.50'>3.50 <small></small></h3>	<p class='l'>anumānanirākṛto yathā — nityaḥ śabda iti ।</p>
<h3 id='3.51'>3.51 <small></small></h3>	<p class='l'>pratītinirākṛto yathā — acandraḥ śaśīti ।</p>
<h3 id='3.52'>3.52 <small></small></h3>	<p class='l'>svavacananirākṛto yathā — nānumānaṃ pramāṇam iti ।</p>
<h3 id='3.53'>3.53 <small>(<a href='docExplore?doc_id=NB_3.53_3.55'>NB_3.53_3.55</a>)</small></h3>	<p class='l'>iti catvāraḥ pakṣābhāsā nirākṛtā bhavanti ।</p>
<h3 id='3.54'>3.54 <small></small></h3>	<p class='l'>evaṃ siddhasya asiddhasyāpi sādhanatvenābhimatasya, svayaṃ vādinā tadā sādhayitum aniṣṭasya, uktamātrasya, nirākṛtasya ca viparyayeṇa sādhya iti । tenaiva svarūpeṇābhimato vādina iṣṭo 'nirākṛtaḥ pakṣa iti pakṣalakṣaṇam anavadyaṃ darśitaṃ bhavati ।</p>
<h3 id='3.55'>3.55 <small></small></h3>	<p class='l'>trirūpaliṅgākhyānaṃ parārthānumānam ity uktam । tatra trayāṇāṃ rūpāṇām ekasyāpi rūpasyānuktau sādhanābhāsaḥ ।</p>
<h3 id='3.56'>3.56 <small>(<a href='docExplore?doc_id=NB_3.56_3.59'>NB_3.56_3.59</a>)</small></h3>	<p class='l'>uktāv apy asiddhau sandehe vā pratipādyapratipādakayoḥ ।</p>
<h3 id='3.57'>3.57 <small></small></h3>	<p class='l'>ekasya rūpasya dharmisambandhasyāsiddhau sandehe vāsiddho hetvābhāsaḥ ।</p>
<h3 id='3.58'>3.58 <small></small></h3>	<p class='l'>yathā — “anityaḥ śabdaḥ” iti sādhye cākṣuṣatvam ubhayāsiddham ।</p>
<h3 id='3.59'>3.59 <small></small></h3>	<p class='l'>“cetanās taravaḥ” iti sādhye sarvatvagapaharaṇe maraṇaṃ prativādyasiddham, vijñānendriyāyur nirodhalakṣaṇasya maraṇasyānenābhyupagamāt, tasya ca taruṣv asambhavāt ।</p>
<h3 id='3.60'>3.60 <small>(<a href='docExplore?doc_id=NB_3.60_3.64'>NB_3.60_3.64</a>)</small></h3>	<p class='l'>“acetanāḥ sukhādayaḥ” iti sādhye utpattimattvam, anityatvaṃ vā sāṃkhyasya svayaṃ vādino 'siddham ।</p>
<h3 id='3.61'>3.61 <small></small></h3>	<p class='l'>tathā svayaṃ tadāśrayaṇasya vā sandehe 'siddhiḥ ।</p>
<h3 id='3.62'>3.62 <small></small></h3>	<p class='l'>yathā bāṣpādibhāvena sandihyamāno bhūtasaṅghāto 'gnisiddhāv upadiśyamānaḥ sandigdhāsiddhaḥ ।</p>
<h3 id='3.63'>3.63 <small></small></h3>	<p class='l'>yatheha nikuñje mayūraḥ kekāyitād iti ।</p>
<h3 id='3.64'>3.64 <small></small></h3>	<p class='l'>tadāpātadeśabhrame ।</p>
<h3 id='3.65'>3.65 <small>(<a href='docExplore?doc_id=NB_3.65_3.68'>NB_3.65_3.68</a>)</small></h3>	<p class='l'>dharmyasiddhāv apy asiddhaḥ — yathā sarvagata ātmeti sādhye sarvatropalabhyamānaguṇatvam ।</p>
<h3 id='3.66'>3.66 <small></small></h3>	<p class='l'>tathaikasya rūpasyāsapakṣe 'sattvasyāsiddhāv anaikāntiko hetvābhāsaḥ ।</p>
<h3 id='3.67'>3.67 <small></small></h3>	<p class='l'>yathā śabdasyānityatvādike dharme sādhye prameyatvādiko dharmaḥ sapakṣavipakṣayoḥ sarvatraikadeśe vā vartamānaḥ ।</p>
<h3 id='3.68'>3.68 <small></small></h3>	<p class='l'>tathā — asyaiva rūpasya sandehe 'py anaikāntika eva ।</p>
<h3 id='3.69'>3.69 <small>(<a href='docExplore?doc_id=NB_3.69_3.71'>NB_3.69_3.71</a>)</small></h3>	<p class='l'>yathāsarvajñaḥ kaścid vivakṣitaḥ puruṣo rāgādimān veti sādhye vaktṛtvādiko dharmaḥ sandigdhavipakṣavyāvṛttikaḥ ।</p>
<h3 id='3.70'>3.70 <small></small></h3>	<p class='l'>“sarvajño vaktā nopalabhyate” ity evamprakārasyānupalambhasyādṛśyātmaviṣayatvena sandehahetutvāt । tato 'sarvajñaviparyayād vaktṛtvāder vyāvṛttiḥ sandigdhā ।</p>
<h3 id='3.71'>3.71 <small></small></h3>	<p class='l'>vaktṛtvasarvajñatvayor virodhābhāvāc ca yaḥ sarvajñaḥ sa vaktā na bhavatīty adarśane 'pi vyatireko na sidhyati, sandehāt ।</p>
<h3 id='3.72'>3.72 <small>(<a href='docExplore?doc_id=NB_3.72_3.78'>NB_3.72_3.78</a>)</small></h3>	<p class='l'>dvividho hi padārthānāṃ virodhaḥ ।</p>
<h3 id='3.73'>3.73 <small></small></h3>	<p class='l'>avikalakāraṇasya bhavato 'nyabhāve 'bhāvād virodhagatiḥ ।</p>
<h3 id='3.74'>3.74 <small></small></h3>	<p class='l'>śītoṣṇasparśavat ।</p>
<h3 id='3.75'>3.75 <small></small></h3>	<p class='l'>parasparaparihārasthitalakṣaṇatayā vā bhāvābhāvavat ।</p>
<h3 id='3.76'>3.76 <small></small></h3>	<p class='l'>sa ca dvividho 'pi virodho vaktṛtvasarvajñatvayor na sambhavati ।</p>
<h3 id='3.77'>3.77 <small></small></h3>	<p class='l'>na cāviruddhavidher anupalabdhāv apy abhāvagatiḥ ।</p>
<h3 id='3.78'>3.78 <small></small></h3>	<p class='l'>rāgādīnāṃ vacanādeś ca kāryakāraṇabhāvāsiddheḥ ।</p>
<h3 id='3.79'>3.79 <small>(<a href='docExplore?doc_id=NB_3.79_3.84'>NB_3.79_3.84</a>)</small></h3>	<p class='l'>arthāntarasya cākāraṇasya nivṛttau na vacanāder nivṛttiḥ ।</p>
<h3 id='3.80'>3.80 <small></small></h3>	<p class='l'>iti sandigdhavyatireko 'naikāntiko vacanādiḥ ।</p>
<h3 id='3.81'>3.81 <small></small></h3>	<p class='l'>dvayo rūpayor viparyayasiddhau viruddhaḥ ।</p>
<h3 id='3.82'>3.82 <small></small></h3>	<p class='l'>kayor dvayoḥ?</p>
<h3 id='3.83'>3.83 <small></small></h3>	<p class='l'>sapakṣe sattvasya, asapakṣe cāsattvasya । yathā kṛtakatvaṃ prayatnānantarīyakatvaṃ ca nityatve sādhye viruddho hetvābhāsaḥ ।</p>
<h3 id='3.84'>3.84 <small></small></h3>	<p class='l'>anayoḥ sapakṣe 'sattvam, asapakṣe ca sattvam iti viparyayasiddhiḥ ।</p>
<h3 id='3.85'>3.85 <small>(<a href='docExplore?doc_id=NB_3.85_3.91'>NB_3.85_3.91</a>)</small></h3>	<p class='l'>etau ca sādhyaviparyayasādhanād viruddhau ।</p>
<h3 id='3.86'>3.86 <small></small></h3>	<p class='l'>nanu ca tṛtīyo 'pīṣṭavighātakṛd viruddhaḥ ।</p>
<h3 id='3.87'>3.87 <small></small></h3>	<p class='l'>yathā parārthāś cakṣurādayaḥ saṅghātatvāc chayanāsanādyaṅgavad iti ।</p>
<h3 id='3.88'>3.88 <small></small></h3>	<p class='l'>tadiṣṭāsaṃhatapārārthyaviparyayasādhanād viruddhaḥ ।</p>
<h3 id='3.89'>3.89 <small></small></h3>	<p class='l'>sa iha kasmān noktaḥ?</p>
<h3 id='3.90'>3.90 <small></small></h3>	<p class='l'>anayor evāntarbhāvāt ।</p>
<h3 id='3.91'>3.91 <small></small></h3>	<p class='l'>na hy ayam ābhyāṃ sādhyaviparyayasādhanatvena bhidyate ।</p>
<h3 id='3.92'>3.92 <small>(<a href='docExplore?doc_id=NB_3.92_3.96'>NB_3.92_3.96</a>)</small></h3>	<p class='l'>na hīṣṭoktayoḥ sādhyatvena kaścid viśeṣa iti ।</p>
<h3 id='3.93'>3.93 <small></small></h3>	<p class='l'>dvayo rūpayor ekasyāsiddhāv aparasya ca sandehe 'naikāntikaḥ ।</p>
<h3 id='3.94'>3.94 <small></small></h3>	<p class='l'>yathā vītarāgaḥ kaścit sarvajño vā, vaktṛtvād iti । vyatireko 'trāsiddhaḥ । sandigdho 'nvayaḥ ।</p>
<h3 id='3.95'>3.95 <small></small></h3>	<p class='l'>sarvajñavītarāgayor viprakarṣād vacanādes tatra sattvam asattvaṃ vā sandigdham ।</p>
<h3 id='3.96'>3.96 <small></small></h3>	<p class='l'>anayor eva dvayo rūpayoḥ sandehe 'naikāntikaḥ ।</p>
<h3 id='3.97'>3.97 <small>(<a href='docExplore?doc_id=NB_3.97_3.102'>NB_3.97_3.102</a>)</small></h3>	<p class='l'>yathā sātmakaṃ jīvaccharīraṃ prāṇādimattvād iti ।</p>
<h3 id='3.98'>3.98 <small></small></h3>	<p class='l'>na hi sātmakanirātmakābhyām anyo rāśir asti yatrāyaṃ prāṇādir varteta ।</p>
<h3 id='3.99'>3.99 <small></small></h3>	<p class='l'>ātmano vṛttivyavacchedābhyāṃ sarvasaṃgrahāt ।</p>
<h3 id='3.100'>3.100 <small></small></h3>	<p class='l'>nāpy anayor ekatra vṛttiniścayaḥ ।</p>
<h3 id='3.101'>3.101 <small></small></h3>	<p class='l'>sātmakatvenānātmakatvena vā prasiddhe prāṇāder asiddheḥ ।</p>
<h3 id='3.102'>3.102 <small></small></h3>	<p class='l'>tasmāj jīvaccharīrasambandhī prāṇādiḥ sātmakād anātmakāc ca sarvasmād vyāvṛttatvenāsiddhes tābhyāṃ na vyatiricyate ।</p>
<h3 id='3.103'>3.103 <small>(<a href='docExplore?doc_id=NB_3.103_3.108'>NB_3.103_3.108</a>)</small></h3>	<p class='l'>na tatrānveti ।</p>
<h3 id='3.104'>3.104 <small></small></h3>	<p class='l'>ekātmany apy asiddheḥ ।</p>
<h3 id='3.105'>3.105 <small></small></h3>	<p class='l'>nāpi sātmakād anātmakāc ca tasyānvayavyatirekayor abhāvaniścayaḥ ।</p>
<h3 id='3.106'>3.106 <small></small></h3>	<p class='l'>ekābhāvaniścayasyāparabhāvaniścayanāntarīyakatvāt ।</p>
<h3 id='3.107'>3.107 <small></small></h3>	<p class='l'>anvayavyatirekayor anyonyavyavacchedarūpatvāt, tata evānvayavyatirekayoḥ sandehād anaikāntikaḥ ।</p>
<h3 id='3.108'>3.108 <small></small></h3>	<p class='l'>sādhyetarayor ato niścayābhāvāt ।</p>
<h3 id='3.109'>3.109 <small>(<a href='docExplore?doc_id=NB_3.109_3.112'>NB_3.109_3.112</a>)</small></h3>	<p class='l'>evam eṣāṃ trayāṇāṃ rūpāṇām ekaikasya dvayor dvayor vā rūpayor asiddhau sandehe vā yathāyogam asiddhaviruddhānaikāntikās trayo hetvābhāsāḥ ।</p>
<h3 id='3.110'>3.110 <small></small></h3>	<p class='l'>viruddhāvyabhicāry api saṃśayahetur uktaḥ । sa iha kasmān noktaḥ?</p>
<h3 id='3.111'>3.111 <small></small></h3>	<p class='l'>anumānaviṣaye 'sambhavāt ।</p>
<h3 id='3.112'>3.112 <small></small></h3>	<p class='l'>na hi sambhavo 'sti kāryasvabhāvayor uktalakṣaṇayor anupalambhasya ca viruddhatāyāḥ ।</p>
<h3 id='3.113'>3.113 <small>(<a href='docExplore?doc_id=NB_3.113_3.117'>NB_3.113_3.117</a>)</small></h3>	<p class='l'>na cānyo 'vyabhicārī ।</p>
<h3 id='3.114'>3.114 <small></small></h3>	<p class='l'>tasmād avastudarśanabalapravṛttam āgamāśrayam anumānam āśritya tadarthavicāreṣu viruddhāvyabhicārī sādhanadoṣa uktaḥ ।</p>
<h3 id='3.115'>3.115 <small></small></h3>	<p class='l'>śāstrakārāṇām artheṣu bhrāntyā viparītasvabhāvopasaṃhārasambhavāt ।</p>
<h3 id='3.116'>3.116 <small></small></h3>	<p class='l'>na hy asya sambhavo yathāvasthitavastusthitiṣv ātmakāryānupalambheṣu ।</p>
<h3 id='3.117'>3.117 <small></small></h3>	<p class='l'>tatrodāharaṇam — yat sarvadeśasthitaiḥ svasambandhibhir yugapad abhisambadhyate tat sarvagatam । yathākāśam । abhisambadhyate ca sarvadeśāvasthitaiḥ svasambandhibhir yugapat sāmānyam iti ।</p>
<h3 id='3.118'>3.118 <small>(<a href='docExplore?doc_id=NB_3.118_3.121'>NB_3.118_3.121</a>)</small></h3>	<p class='l'>tatsambandhisvabhāvamātrānubandhinī taddeśasannihitasvabhāvatā ।</p>
<h3 id='3.119'>3.119 <small></small></h3>	<p class='l'>na hi yo yatra nāsti sa taddeśam ātmanā vyāpnotīti svabhāvahetuprayogaḥ ।</p>
<h3 id='3.120'>3.120 <small></small></h3>	<p class='l'>dvitīyo 'pi prayogaḥ — yad upalabdhilakṣaṇaprāptaṃ san nopalabhyate na tat tatrāsti । tad yathā — kvacid avidyamāno ghaṭaḥ । nopalabhyate copalabdhilakṣaṇaprāptaṃ sāmānyaṃ vyaktyantarāleṣv iti । ayam anupalambhaḥ svabhāvaś ca parasparaviruddhārthasādhanād ekatra saṃśayaṃ janayataḥ ।</p>
<h3 id='3.121'>3.121 <small></small></h3>	<p class='l'>trirūpo hetur uktaḥ । tāvatā nārthapratītir iti na pṛthag dṛṣṭānto nāma sādhanāvayavaḥ kaścit । tena nāsya lakṣaṇaṃ pṛthag ucyate; gatārthatvāt ।</p>
<h3 id='3.122'>3.122 <small>(<a href='docExplore?doc_id=NB_3.122'>NB_3.122</a>)</small></h3>	<p class='l'>hetoḥ sapakṣaḥ eva sattvam asapakṣāc ca sarvato vyāvṛtto rūpam uktam abhedena । punar viśeṣeṇa kāryasvabhāvayor uktalakṣaṇayor janmatanmātrānubandhau darśanīyāv uktau । tac ca darśayatā — yatra dhūmas tatrāgniḥ, asaty agnau na kvacid dhūmo yathā mahānasetarayoḥ । yatra kṛtakatvaṃ tatrānityatvam, anityatvābhāve kṛtakatvāsambhavo yathā ghaṭākāśayor iti darśanīyam । na hy anyathā sapakṣavipakṣayoḥ sadasattve yathoktaprakāre śakye darśayitum । tatkāryatāniyamaḥ kāryaliṅgasya, svabhāvaliṅgasya ca svabhāvena vyāptiḥ । asmiṃścārthe darśite darśita eva dṛṣṭānto bhavati; etāvanmātrarūpatvāt tasyeti ।</p>
<h3 id='3.123'>3.123 <small>(<a href='docExplore?doc_id=NB_3.123_3.125'>NB_3.123_3.125</a>)</small></h3>	<p class='l'>etenaiva dṛṣṭāntadoṣā api nirastā bhavanti ।</p>
<h3 id='3.124'>3.124 <small></small></h3>	<p class='l'>yathā nityaḥ śabdo 'mūrtatvāt, karmavat paramāṇuvad ghaṭavad iti । ete dṛṣṭāntābhāsāḥ sādhyasādhanadharmobhayavikalāḥ ।</p>
<h3 id='3.125'>3.125 <small></small></h3>	<p class='l'>tathā sandigdhasādhyadharmādayaś ca । yathā — rāgādimān ayaṃ vacanād rathyāpuruṣavat । maraṇadharmāyaṃ puruṣo rāgādimattvād rathyāpuruṣavat । asarvajño 'yaṃ (puruṣo) rāgādimattvād rathyāpuruṣavad iti ।</p>
<h3 id='3.126'>3.126 <small>(<a href='docExplore?doc_id=NB_3.126_3.130'>NB_3.126_3.130</a>)</small></h3>	<p class='l'>tathānanvayo 'pradarśitānvayaś ca । yathā — yo vaktā sa rāgādimān, iṣṭapuruṣavat । anityaḥ śabdaḥ kṛtakatvād ghaṭavad iti ।</p>
<h3 id='3.127'>3.127 <small></small></h3>	<p class='l'>tathā viparītānvayaḥ — yad anityaṃ tat kṛtakam iti ।</p>
<h3 id='3.128'>3.128 <small></small></h3>	<p class='l'>sādharmyeṇa dṛṣṭāntadoṣāḥ ।</p>
<h3 id='3.129'>3.129 <small></small></h3>	<p class='l'>vaidharmyeṇāpi — paramāṇuvat karmavad ākāśavad iti sādhyādyavyatirekiṇaḥ ।</p>
<h3 id='3.130'>3.130 <small></small></h3>	<p class='l'>tathā sandigdhasādhyavyatirekādayaḥ । yathā — asarvajñāḥ kapilādayo 'nāptā vā avidyamānasarvajñatāptatāliṅgabhūtapramāṇātiśayaśāsanatvād iti । atra vaidharmyodāharaṇam — yaḥ sarvajña āpto vā sa jyotir jñānādikam upadiṣṭavān । yathā — ṛṣabhavardhamānādir iti । tatrāsarvajñatānāptatayoḥ sādhyadharmayoḥ sandigdho vyatirekaḥ ।</p>
<h3 id='3.131'>3.131 <small>(<a href='docExplore?doc_id=NB_3.131'>NB_3.131</a>)</small></h3>	<p class='l'>sandigdhasādhanavyatireko yathā — na trayīvidā brāhmaṇena grāhyavacanaḥ kaścid vivakṣitaḥ puruṣo rāgādimattvād iti । atra vaidharmyodāharaṇam — ye grāhyavacanā na te rāgādimantaḥ, tad yathā gautamādayo dharmaśāstrāṇāṃ praṇetāra iti । gautamādibhyo rāgādimattvasya sādhanadharmasya vyāvṛttiḥ sandigdhā ।</p>
<h3 id='3.132'>3.132 <small>(<a href='docExplore?doc_id=NB_3.132_3.133'>NB_3.132_3.133</a>)</small></h3>	<p class='l'>sandigdhobhayavyatireko yathā — avītarāgāḥ kapilādayaḥ, parigrahāgrahayogād iti । atra vaidharmyeṇodāharaṇam — yo vītarāgo na tasya parigrahāgrahaḥ, yatharṣabhāder iti । ṛṣabhāder avītarāgatvaparigrahāgrahayogayoḥ sādhyasādhanadharmayoḥ sandigdho vyatirekaḥ ।</p>
<h3 id='3.133'>3.133 <small></small></h3>	<p class='l'>avyatireko yathā — avītarāgo 'yaṃ vaktṛtvāt । vaidharmyeṇodāharaṇam — yatrāvītarāgatvaṃ nāsti, na sa vaktā । yathā — upalakhaṇḍa iti । yady apy upalakhaṇḍād ubhayaṃ vyāvṛttaṃ tathāpi sarvo vītarāgo na vakteti vyāptyā vyatirekāsiddher avyatirekaḥ ।</p>
<h3 id='3.134'>3.134 <small>(<a href='docExplore?doc_id=NB_3.134_3.140'>NB_3.134_3.140</a>)</small></h3>	<p class='l'>apradarśitavyatireko yathā — anityaḥ śabdaḥ kṛtakatvād ākāśavad iti vaidharmyeṇa ।</p>
<h3 id='3.135'>3.135 <small></small></h3>	<p class='l'>viparītavyatireko yathā — yad akṛtakaṃ tan nityaṃ bhavatīti ।</p>
<h3 id='3.136'>3.136 <small></small></h3>	<p class='l'>na hy ebhir dṛṣṭāntābhāsair hetoḥ sāmānyalakṣaṇaṃ sapakṣa eva sattvaṃ vipakṣe ca sarvatrāsattvam eva niścayena śakyaṃ darśayituṃ viśeṣalakṣaṇaṃ vā । tadarthāpattyaiṣāṃ nirāso draṣṭavyaḥ ।</p>
<h3 id='3.137'>3.137 <small></small></h3>	<p class='l'>dūṣaṇā nyūnatādyuktiḥ ।</p>
<h3 id='3.138'>3.138 <small></small></h3>	<p class='l'>ye pūrvaṃ nyūnatādayaḥ sādhanadoṣā uktās teṣām udbhāvanaṃ dūṣaṇam । tena pareṣṭārthasiddhipratibandhāt ।</p>
<h3 id='3.139'>3.139 <small></small></h3>	<p class='l'>dūṣaṇābhāsās tu jātayaḥ ।</p>
<h3 id='3.140'>3.140 <small></small></h3>	<p class='l'>abhūtadoṣodbhāvanāni jātyuttarāṇīti ।</p>

&lt;nyāyabinduprakaraṇaṃ samāptam&gt;</div>