<div><h1 id='1'>1</h1>
<pratyakṣa>

<h2 id='1.1'>1.1 <small><small>(<a href='docExplore?doc_id=NB_1.1_1.6'>NB_1.1_1.6</a>)</small></small></h2>	samyagjñānapūrvikā sarvapuruṣārthasiddhir iti tad vyutpādyate ।
<h2 id='1.2'>1.2 <small><small></small></small></h2>	dvividhaṃ samyagjñānam ।
<h2 id='1.3'>1.3 <small><small></small></small></h2>	pratyakṣam, anumānaṃ ceti ।
<h2 id='1.4'>1.4 <small><small></small></small></h2>	tatra pratyakṣaṃ kalpanāpoḍham abhrāntam ।
<h2 id='1.5'>1.5 <small><small></small></small></h2>	abhilāpasaṃsargayogyapratibhāsapratītiḥ kalpanā ।
<h2 id='1.6'>1.6 <small><small></small></small></h2>	tayā rahitaṃ timirāśubhramaṇanauyānasambhramādyanāhitavibhramaṃ jñānaṃ pratyakṣam ।
<h2 id='1.7'>1.7 <small><small>(<a href='docExplore?doc_id=NB_1.7_1.21'>NB_1.7_1.21</a>)</small></small></h2>	tac caturvidham ।
<h2 id='1.8'>1.8 <small><small></small></small></h2>	indriyajñānam ।
<h2 id='1.9'>1.9 <small><small></small></small></h2>	svaviṣayānantaraviṣayasahakāriṇendriyajñānena samanantarapratyayena janitaṃ tan manovijñānam ।
<h2 id='1.10'>1.10 <small><small></small></small></h2>	sarvacittacaittānām ātmasaṃvedanam ।
<h2 id='1.11'>1.11 <small><small></small></small></h2>	bhūtārthabhāvanāprakarṣaparyantajaṃ yogijñānaṃ ceti ।
<h2 id='1.12'>1.12 <small><small></small></small></h2>	tasya viṣayaḥ svalakṣaṇam ।
<h2 id='1.13'>1.13 <small><small></small></small></h2>	yasyārthasya sannidhānāsannidhānābhyāṃ jñānapratibhāsabhedas tatsvalakṣaṇam ।
<h2 id='1.14'>1.14 <small><small></small></small></h2>	tad eva paramārthasat ।
<h2 id='1.15'>1.15 <small><small></small></small></h2>	arthakriyāsāmarthyalakṣaṇatvād vastunaḥ ।
<h2 id='1.16'>1.16 <small><small></small></small></h2>	anyat sāmānyalakṣaṇam ।
<h2 id='1.17'>1.17 <small><small></small></small></h2>	so 'numānasya viṣayaḥ ।
<h2 id='1.18'>1.18 <small><small></small></small></h2>	tad eva ca pratyakṣaṃ jñānaṃ pramāṇaphalam ।
<h2 id='1.19'>1.19 <small><small></small></small></h2>	arthapratītirūpatvāt ।
<h2 id='1.20'>1.20 <small><small></small></small></h2>	arthasārūpyam asya pramāṇam ।
<h2 id='1.21'>1.21 <small><small></small></small></h2>	tadvaśād arthapratītisiddher iti ।

<h1 id='2'>2</h1>
<svārthānumāna>

<h2 id='2.1'>2.1 <small><small>(<a href='docExplore?doc_id=NB_2.1_2.7'>NB_2.1_2.7</a>)</small></small></h2>	anumānaṃ dvidhā ।
<h2 id='2.2'>2.2 <small><small></small></small></h2>	svārthaṃ parārthaṃ ca ।
<h2 id='2.3'>2.3 <small><small></small></small></h2>	tatra svārthaṃ trirūpāl liṅgād yad anumeye jñānaṃ tad anumānam ।
<h2 id='2.4'>2.4 <small><small></small></small></h2>	pramāṇalakṣaṇavyavasthātrāpi pūrvavat ।
<h2 id='2.5'>2.5 <small><small></small></small></h2>	trairūpyaṃ punar liṅgasyānumeye sattvam eva, sapakṣa eva sattvam, asapakṣe cāsattvam eva niścitam ।
<h2 id='2.6'>2.6 <small><small></small></small></h2>	anumeyo 'tra jijñāsitaviśeṣo dharmī ।
<h2 id='2.7'>2.7 <small><small></small></small></h2>	sādhyadharmasāmānyena samāno 'rthaḥ sapakṣaḥ ।
<h2 id='2.8'>2.8 <small><small>(<a href='docExplore?doc_id=NB_2.8_2.13'>NB_2.8_2.13</a>)</small></small></h2>	na sapakṣo 'sapakṣaḥ ।
<h2 id='2.9'>2.9 <small><small></small></small></h2>	tato 'nyas tadviruddhas tadabhāvaś ceti ।
<h2 id='2.10'>2.10 <small><small></small></small></h2>	trirūpāṇi ca trīṇy eva liṅgāni ।
<h2 id='2.11'>2.11 <small><small></small></small></h2>	anupalabdhiḥ svabhāvaḥ kāryaṃ ceti ।
<h2 id='2.12'>2.12 <small><small></small></small></h2>	tatrānupalabdhir yathā — na pradeśaviśeṣe kvacid ghaṭaḥ, upalabdhilakṣaṇaprāptasyānupalabdher iti ।
<h2 id='2.13'>2.13 <small><small></small></small></h2>	upalabdhilakṣaṇaprāptir upalambhapratyayāntarasākalyaṃ svabhāvaviśeṣaś ca ।
<h2 id='2.14'>2.14 <small><small>(<a href='docExplore?doc_id=NB_2.14_2.19'>NB_2.14_2.19</a>)</small></small></h2>	yaḥ svabhāvaḥ satsv anyeṣūpalambhapratyayeṣu san pratyakṣa eva bhavati, sa svabhāvaviśeṣaḥ ।
<h2 id='2.15'>2.15 <small><small></small></small></h2>	svabhāvaḥ svasattāmātraprabhāvini sādhyadharme hetuḥ ।
<h2 id='2.16'>2.16 <small><small></small></small></h2>	yathā — vṛkṣo 'yaṃ śiṃśapātvād iti ।
<h2 id='2.17'>2.17 <small><small></small></small></h2>	kāryaṃ yathā — vahnir atra dhūmād iti ।
<h2 id='2.18'>2.18 <small><small></small></small></h2>	atra dvau vastusādhanau । ekaḥ pratiṣedhahetuḥ ।
<h2 id='2.19'>2.19 <small><small></small></small></h2>	svabhāvapratibandhe hi saty artho 'rthaṃ gamayet ।
<h2 id='2.20'>2.20 <small><small>(<a href='docExplore?doc_id=NB_2.20_2.25'>NB_2.20_2.25</a>)</small></small></h2>	tadapratibaddhasya tadavyabhicāraniyamābhāvāt ।
<h2 id='2.21'>2.21 <small><small></small></small></h2>	sa ca pratibandhaḥ sādhye 'rthe liṅgasya ।
<h2 id='2.22'>2.22 <small><small></small></small></h2>	vastutas tādātmyāt tadutpatteś ca ।
<h2 id='2.23'>2.23 <small><small></small></small></h2>	atatsvabhāvasyātadutpatteś ca tatrāpratibaddhasvabhāvatvāt ।
<h2 id='2.24'>2.24 <small><small></small></small></h2>	te ca tādātmyatadutpattī svabhāvakāryayor eveti tābhyām eva vastusiddhiḥ ।
<h2 id='2.25'>2.25 <small><small></small></small></h2>	pratiṣedhasiddhir api yathoktāyā evānupalabdheḥ ।
<h2 id='2.26'>2.26 <small><small>(<a href='docExplore?doc_id=NB_2.26_2.30'>NB_2.26_2.30</a>)</small></small></h2>	sati vastuni tasyā asambhavāt ।
<h2 id='2.27'>2.27 <small><small></small></small></h2>	anyathā cānupalabdhilakṣaṇaprāpteṣu deśakālasvabhāvaviprakṛṣṭeṣv artheṣv ātmapratyakṣanivṛtter abhāvaniścayābhāvāt ।
<h2 id='2.28'>2.28 <small><small></small></small></h2>	amūḍhasmṛtisaṃskārasyātītasya vartamānasya ca pratipattṛpratyakṣasya nivṛttir abhāvavyavahāraprasādhanī ।
<h2 id='2.29'>2.29 <small><small></small></small></h2>	tasyā evābhāvaniścayāt ।
<h2 id='2.30'>2.30 <small><small></small></small></h2>	sā ca prayogabhedād ekādaśaprakārā ।
<h2 id='2.31'>2.31 <small><small>(<a href='docExplore?doc_id=NB_2.31_2.34'>NB_2.31_2.34</a>)</small></small></h2>	svabhāvānupalabdhir yathā — nātra dhūma upalabdhilakṣaṇaprāptasyānupalabdher iti ।
<h2 id='2.32'>2.32 <small><small></small></small></h2>	kāryānupalabdhir yathā — nātrāpratibaddhasāmarthyāni dhūmakāraṇāni santi, dhūmābhāvād iti ।
<h2 id='2.33'>2.33 <small><small></small></small></h2>	vyāpakānupalabdhir yathā — nātra śiṃśapā, vṛkṣābhāvād iti ।
<h2 id='2.34'>2.34 <small><small></small></small></h2>	svabhāvaviruddhopalabdhir yathā — nātra śītasparśo vahner iti ।
<h2 id='2.35'>2.35 <small><small>(<a href='docExplore?doc_id=NB_2.35_2.38'>NB_2.35_2.38</a>)</small></small></h2>	viruddhakāryopalabdhir yathā — nātra śītasparśo dhūmād iti ।
<h2 id='2.36'>2.36 <small><small></small></small></h2>	viruddhavyāptopalabdhir yathā — na dhruvabhāvī bhūtasyāpi bhāvasya vināśaḥ, hetvantarāpekṣaṇād iti ।
<h2 id='2.37'>2.37 <small><small></small></small></h2>	kāryaviruddhopalabdhir yathā — nehāpratibaddhasāmarthyāni śītakāraṇāni santi, vahner iti ।
<h2 id='2.38'>2.38 <small><small></small></small></h2>	vyāpakaviruddhopalabdhir yathā — nātra tuṣārasparśo vahner iti ।
<h2 id='2.39'>2.39 <small><small>(<a href='docExplore?doc_id=NB_2.39_2.42'>NB_2.39_2.42</a>)</small></small></h2>	kāraṇānupalabdhir yathā — nātra dhūmo vahnyabhāvād iti ।
<h2 id='2.40'>2.40 <small><small></small></small></h2>	kāraṇaviruddhopalabdhir yathā — nāsya romaharṣādiviśeṣāḥ, sannihitadahanaviśeṣatvād iti ।
<h2 id='2.41'>2.41 <small><small></small></small></h2>	kāraṇaviruddhakāryopalabdhir yathā — na romaharṣādiviśeṣayuktapuruṣavān ayaṃ pradeśaḥ, dhūmād iti ।
<h2 id='2.42'>2.42 <small><small></small></small></h2>	ime sarve kāryānupalabdhyādayo daśānupalabdhiprayogāḥ svabhāvānupalabdhau saṃgraham upayānti ।
<h2 id='2.43'>2.43 <small><small>(<a href='docExplore?doc_id=NB_2.43_2.48'>NB_2.43_2.48</a>)</small></small></h2>	pāramparyeṇārthāntaravidhipratiṣedhābhyāṃ prayogabhede 'pi ।
<h2 id='2.44'>2.44 <small><small></small></small></h2>	prayogadarśanābhyāsāt svayam apy evaṃ vyavacchedapratītir bhavati svārthe 'py anumāne 'syāḥ prayoganirdeśaḥ ।
<h2 id='2.45'>2.45 <small><small></small></small></h2>	sarvatra cāsyām abhāvavyavahārasādhanyām anupalabdhau yeṣāṃ svabhāvaviruddhādīnām upalabdhyā kāraṇādīnām anupalabdhyā ca pratiṣedha uktas teṣām upalabdhilakṣaṇaprāptānām evopalabdhiś ca veditavyā ।
<h2 id='2.46'>2.46 <small><small></small></small></h2>	anyeṣāṃ virodhakāryakāraṇabhāvāsiddheḥ ।
<h2 id='2.47'>2.47 <small><small></small></small></h2>	viprakṛṣṭaviṣayā punar anupalabdhiḥ pratyakṣānumānanivṛttilakṣaṇā saṃśayahetuḥ ।
<h2 id='2.48'>2.48 <small><small></small></small></h2>	pramāṇanivṛttāv apy arthābhāvāsiddher iti ।

<h1 id='3'>3</h1>

<h2 id='3.1'>3.1 <small><small>(<a href='docExplore?doc_id=NB_3.1_3.8'>NB_3.1_3.8</a>)</small></small></h2>	trirūpaliṅgākhyānaṃ parārtham anumānam ।
<h2 id='3.2'>3.2 <small><small></small></small></h2>	kāraṇe kāryopacārāt ।
<h2 id='3.3'>3.3 <small><small></small></small></h2>	tad dvividham ।
<h2 id='3.4'>3.4 <small><small></small></small></h2>	prayogabhedāt ।
<h2 id='3.5'>3.5 <small><small></small></small></h2>	sādharmyavad vaidharmyavac ca ।
<h2 id='3.6'>3.6 <small><small></small></small></h2>	nānāyor arthataḥ kaścid bhedaḥ ।
<h2 id='3.7'>3.7 <small><small></small></small></h2>	anyatra prayogabhedāt ।
<h2 id='3.8'>3.8 <small><small></small></small></h2>	tatra sādharmyavatprayogaḥ — yad upalabdhilakṣaṇaprāptaṃ san nopalabhyate so 'sadvyavahāraviṣayaḥ siddhaḥ । yathā — anyo dṛṣṭaḥ kaścid śaśaviṣāṇādiḥ । nopalabhyate ca kvacit pradeśaviśeṣe upalabdhilakṣaṇaprāpto ghaṭa ity anupalabdhiprayogaḥ ।
<h2 id='3.9'>3.9 <small><small>(<a href='docExplore?doc_id=NB_3.9_3.12'>NB_3.9_3.12</a>)</small></small></h2>	tathā svabhāvahetoḥ prayogaḥ — yat sat tat sarvam anityam, yathā ghaṭādir iti śuddhasya svabhāvahetoḥ prayogaḥ ।
<h2 id='3.10'>3.10 <small><small></small></small></h2>	yad utpattimat tad anityam iti svabhāvabhūtadharmabhedena svabhāvasya prayogaḥ ।
<h2 id='3.11'>3.11 <small><small></small></small></h2>	yat kṛtakaṃ tad anityam ity upādhibhedena ।
<h2 id='3.12'>3.12 <small><small></small></small></h2>	apekṣitaparavyāpāro hi bhāvaḥ svabhāvaniṣpattau kṛtaka iti ।
<h2 id='3.13'>3.13 <small><small>(<a href='docExplore?doc_id=NB_3.13_3.18'>NB_3.13_3.18</a>)</small></small></h2>	evaṃ prayatnāntarīyaka-pratyayabhedabheditvādayo 'pi draṣṭavyāḥ ।
<h2 id='3.14'>3.14 <small><small></small></small></h2>	sann utpattimān kṛtako vā śabda iti pakṣadharmopadarśanam ।
<h2 id='3.15'>3.15 <small><small></small></small></h2>	sarva ete sādhanadharmā yathāsvaṃ pramāṇaiḥ siddhasādhanadharmamātrānubandhe eva sādhyadharme 'vagantavyāḥ ।
<h2 id='3.16'>3.16 <small><small></small></small></h2>	tasyaiva tatsvabhāvatvāt ।
<h2 id='3.17'>3.17 <small><small></small></small></h2>	svabhāvasya ca hetutvāt ।
<h2 id='3.18'>3.18 <small><small></small></small></h2>	vastutas tayos tādātmyam ।
<h2 id='3.19'>3.19 <small><small>(<a href='docExplore?doc_id=NB_3.19_3.23'>NB_3.19_3.23</a>)</small></small></h2>	tanniṣpattāv aniṣpannasya tatsvabhāvatvābhāvāt ।
<h2 id='3.20'>3.20 <small><small></small></small></h2>	vyabhicārasambhavāc ca ।
<h2 id='3.21'>3.21 <small><small></small></small></h2>	kāryahetoḥ prayogaḥ — yatra dhūmas tatrāgniḥ । yathā mahānasādau । asti ceha dhūma iti ।
<h2 id='3.22'>3.22 <small><small></small></small></h2>	ihāpi siddhe eva kāryakāraṇabhāve kāraṇe sādhye kāryahetur vaktavyaḥ ।
<h2 id='3.23'>3.23 <small><small></small></small></h2>	vaidharmyavataḥ prayogaḥ — yat sad upalabdhilakṣaṇaprāptaṃ tad upalabhyata eva । yathā nīlādiviśeṣaḥ । na caivam ihopalabdhilakṣaṇaprāptasya sata upalabdhir ghaṭasyety anupalabdhiprayogaḥ ।
<h2 id='3.24'>3.24 <small><small>(<a href='docExplore?doc_id=NB_3.24_3.31'>NB_3.24_3.31</a>)</small></small></h2>	asaty anityatve, nāsti sattvam utpattimattvaṃ kṛtakatvaṃ vā । saṃś ca śabda utpattimān kṛtako veti svabhāvahetoḥ prayogaḥ ।
<h2 id='3.25'>3.25 <small><small></small></small></h2>	asaty agnau na bhavaty eva dhūmaḥ । atra cāsti dhūma iti kāryahetoḥ prayogaḥ ।
<h2 id='3.26'>3.26 <small><small></small></small></h2>	sādharmyeṇāpi hi prayoge 'rthād vaidharmyagatir iti ।
<h2 id='3.27'>3.27 <small><small></small></small></h2>	asati tasmin sādhyena hetor anvayābhāvāt ।
<h2 id='3.28'>3.28 <small><small></small></small></h2>	tathā vaidharmyeṇāpy anvayagatiḥ ।
<h2 id='3.29'>3.29 <small><small></small></small></h2>	asati tasmin sādhyābhāve hetvabhāvasyāsiddheḥ ।
<h2 id='3.30'>3.30 <small><small></small></small></h2>	na hi svabhāvapratibandhe 'saty ekasya nivṛttāv aparasya niyamena nivṛttiḥ ।
<h2 id='3.31'>3.31 <small><small></small></small></h2>	sa ca dviprakāraḥ — sarvasya tādātmyalakṣaṇastadutpattilakṣaṇaś cety uktam ।
<h2 id='3.32'>3.32 <small><small>(<a href='docExplore?doc_id=NB_3.32'>NB_3.32</a>)</small></small></h2>	tena hi nivṛttiṃ kathayatā pratibandho darśanīyaḥ । tasmāt nivṛttivacanam ākṣiptapratibandhopadarśanam eva bhavati । yac ca pratibandhopadarśanaṃ tad evānvayavacanam ity ekenāpi vākyenānvayamukhena vyatirekamukhena vā prayuktena sapakṣāsapakṣayor liṅgasya sadasattvakhyāpanaṃ kṛtaṃ bhavatīti nāvaśyaṃ vākyadvayaprayogaḥ ।
<h2 id='3.33'>3.33 <small><small>(<a href='docExplore?doc_id=NB_3.33_3.35'>NB_3.33_3.35</a>)</small></small></h2>	anupalabdhāv api — yat sad upalabdhilakṣaṇaprāptaṃ tad upalabhyata evety ukte, anupalabhyamānaṃ tādṛśam asad iti pratīter anvayasiddhiḥ ।
<h2 id='3.34'>3.34 <small><small></small></small></h2>	dvayor apy anayoḥ prayogayor nāvaśyaṃ pakṣanirdeśaḥ ।
<h2 id='3.35'>3.35 <small><small></small></small></h2>	yasmāt sādharmyavatprayoge 'pi yad upalabdhilakṣaṇaprāptaṃ san nopalabhyate, so 'sadvyavahāraviṣayaḥ । nopalabhyate cātropalabdhilakṣaṇaprāpto ghaṭa ity ukte sāmarthyād eva neha ghaṭa iti bhavati ।
<h2 id='3.36'>3.36 <small><small>(<a href='docExplore?doc_id=NB_3.36_3.39'>NB_3.36_3.39</a>)</small></small></h2>	tathā vaidharmyavatprayoge 'pi — yaḥ sadvyavahāraviṣaya upalabdhilakṣaṇaprāptaḥ sa upalabhyata eva । na tathātra tādṛśo ghaṭa upalabhyate — ity ukte sāmarthyād eva neha sadvyavahāraviṣaya iti bhavati ।
<h2 id='3.37'>3.37 <small><small></small></small></h2>	kīdṛśaḥ punaḥ pakṣa iti nirdeśyaḥ?
<h2 id='3.38'>3.38 <small><small></small></small></h2>	svarūpeṇaiva svayam iṣṭo 'nirākṛtaḥ pakṣa iti ।
<h2 id='3.39'>3.39 <small><small></small></small></h2>	svarūpeṇeti sādhyatveneṣṭaḥ ।
<h2 id='3.40'>3.40 <small><small>(<a href='docExplore?doc_id=NB_3.40_3.44'>NB_3.40_3.44</a>)</small></small></h2>	svarūpeṇaiveti sādhyatvenaiveṣṭo na sādhanatvenāpi ।
<h2 id='3.41'>3.41 <small><small></small></small></h2>	yathā śabdasyānityatve sādhye cākṣuṣatvaṃ hetuḥ, śabde 'siddhatvāt sādhyaṃ bhavatīti na punas tad iha sādhyatvenaiveṣṭam, sādhanatvenāpy abhidhānāt ।
<h2 id='3.42'>3.42 <small><small></small></small></h2>	svayam iti vādinā ।
<h2 id='3.43'>3.43 <small><small></small></small></h2>	yas tadā sādhanam āha ।
<h2 id='3.44'>3.44 <small><small></small></small></h2>	etena yady api kvacic chāstre sthitaḥ sādhanam āha, tacchāstrakāreṇa tasmin dharmiṇy anekadharmābhyupagame 'pi yas tadā tena vādinā dharmaḥ svayaṃ sādhayitum iṣṭaḥ sa eva sādhyo netara ity uktaṃ bhavati ।
<h2 id='3.45'>3.45 <small><small>(<a href='docExplore?doc_id=NB_3.45_3.47'>NB_3.45_3.47</a>)</small></small></h2>	iṣṭa iti yatrārthe vivādena sādhanam upanyastaṃ tasya siddhim icchatā so 'nukto 'pi vacanena sādhyo bhavati ।
<h2 id='3.46'>3.46 <small><small></small></small></h2>	tadadhikaraṇatvād vivādasya ।
<h2 id='3.47'>3.47 <small><small></small></small></h2>	yathā parārthāś cakṣurādayaḥ saṅghātatvāc chayanāsanādyaṅgavad iti । atrātmārthā ity anuktāv apy ātmārthataiva sādhyā । tena noktamātram eva sādhyam — ity uktaṃ bhavati ।
<h2 id='3.48'>3.48 <small><small>(<a href='docExplore?doc_id=NB_3.48_3.52'>NB_3.48_3.52</a>)</small></small></h2>	anirākṛta iti — etallakṣaṇayoge 'pi yaḥ sādhayitum iṣṭo 'py arthaḥ pratyakṣānumānapratītisvavacanair nirākriyate, na sa pakṣa iti pradarśanārtham ।
<h2 id='3.49'>3.49 <small><small></small></small></h2>	tatra pratyakṣanirākṛto yathā — aśrāvaṇaḥ śabda iti ।
<h2 id='3.50'>3.50 <small><small></small></small></h2>	anumānanirākṛto yathā — nityaḥ śabda iti ।
<h2 id='3.51'>3.51 <small><small></small></small></h2>	pratītinirākṛto yathā — acandraḥ śaśīti ।
<h2 id='3.52'>3.52 <small><small></small></small></h2>	svavacananirākṛto yathā — nānumānaṃ pramāṇam iti ।
<h2 id='3.53'>3.53 <small><small>(<a href='docExplore?doc_id=NB_3.53_3.55'>NB_3.53_3.55</a>)</small></small></h2>	iti catvāraḥ pakṣābhāsā nirākṛtā bhavanti ।
<h2 id='3.54'>3.54 <small><small></small></small></h2>	evaṃ siddhasya asiddhasyāpi sādhanatvenābhimatasya, svayaṃ vādinā tadā sādhayitum aniṣṭasya, uktamātrasya, nirākṛtasya ca viparyayeṇa sādhya iti । tenaiva svarūpeṇābhimato vādina iṣṭo 'nirākṛtaḥ pakṣa iti pakṣalakṣaṇam anavadyaṃ darśitaṃ bhavati ।
<h2 id='3.55'>3.55 <small><small></small></small></h2>	trirūpaliṅgākhyānaṃ parārthānumānam ity uktam । tatra trayāṇāṃ rūpāṇām ekasyāpi rūpasyānuktau sādhanābhāsaḥ ।
<h2 id='3.56'>3.56 <small><small>(<a href='docExplore?doc_id=NB_3.56_3.59'>NB_3.56_3.59</a>)</small></small></h2>	uktāv apy asiddhau sandehe vā pratipādyapratipādakayoḥ ।
<h2 id='3.57'>3.57 <small><small></small></small></h2>	ekasya rūpasya dharmisambandhasyāsiddhau sandehe vāsiddho hetvābhāsaḥ ।
<h2 id='3.58'>3.58 <small><small></small></small></h2>	yathā — “anityaḥ śabdaḥ” iti sādhye cākṣuṣatvam ubhayāsiddham ।
<h2 id='3.59'>3.59 <small><small></small></small></h2>	“cetanās taravaḥ” iti sādhye sarvatvagapaharaṇe maraṇaṃ prativādyasiddham, vijñānendriyāyur nirodhalakṣaṇasya maraṇasyānenābhyupagamāt, tasya ca taruṣv asambhavāt ।
<h2 id='3.60'>3.60 <small><small>(<a href='docExplore?doc_id=NB_3.60_3.64'>NB_3.60_3.64</a>)</small></small></h2>	“acetanāḥ sukhādayaḥ” iti sādhye utpattimattvam, anityatvaṃ vā sāṃkhyasya svayaṃ vādino 'siddham ।
<h2 id='3.61'>3.61 <small><small></small></small></h2>	tathā svayaṃ tadāśrayaṇasya vā sandehe 'siddhiḥ ।
<h2 id='3.62'>3.62 <small><small></small></small></h2>	yathā bāṣpādibhāvena sandihyamāno bhūtasaṅghāto 'gnisiddhāv upadiśyamānaḥ sandigdhāsiddhaḥ ।
<h2 id='3.63'>3.63 <small><small></small></small></h2>	yatheha nikuñje mayūraḥ kekāyitād iti ।
<h2 id='3.64'>3.64 <small><small></small></small></h2>	tadāpātadeśabhrame ।
<h2 id='3.65'>3.65 <small><small>(<a href='docExplore?doc_id=NB_3.65_3.68'>NB_3.65_3.68</a>)</small></small></h2>	dharmyasiddhāv apy asiddhaḥ — yathā sarvagata ātmeti sādhye sarvatropalabhyamānaguṇatvam ।
<h2 id='3.66'>3.66 <small><small></small></small></h2>	tathaikasya rūpasyāsapakṣe 'sattvasyāsiddhāv anaikāntiko hetvābhāsaḥ ।
<h2 id='3.67'>3.67 <small><small></small></small></h2>	yathā śabdasyānityatvādike dharme sādhye prameyatvādiko dharmaḥ sapakṣavipakṣayoḥ sarvatraikadeśe vā vartamānaḥ ।
<h2 id='3.68'>3.68 <small><small></small></small></h2>	tathā — asyaiva rūpasya sandehe 'py anaikāntika eva ।
<h2 id='3.69'>3.69 <small><small>(<a href='docExplore?doc_id=NB_3.69_3.71'>NB_3.69_3.71</a>)</small></small></h2>	yathāsarvajñaḥ kaścid vivakṣitaḥ puruṣo rāgādimān veti sādhye vaktṛtvādiko dharmaḥ sandigdhavipakṣavyāvṛttikaḥ ।
<h2 id='3.70'>3.70 <small><small></small></small></h2>	“sarvajño vaktā nopalabhyate” ity evamprakārasyānupalambhasyādṛśyātmaviṣayatvena sandehahetutvāt । tato 'sarvajñaviparyayād vaktṛtvāder vyāvṛttiḥ sandigdhā ।
<h2 id='3.71'>3.71 <small><small></small></small></h2>	vaktṛtvasarvajñatvayor virodhābhāvāc ca yaḥ sarvajñaḥ sa vaktā na bhavatīty adarśane 'pi vyatireko na sidhyati, sandehāt ।
<h2 id='3.72'>3.72 <small><small>(<a href='docExplore?doc_id=NB_3.72_3.78'>NB_3.72_3.78</a>)</small></small></h2>	dvividho hi padārthānāṃ virodhaḥ ।
<h2 id='3.73'>3.73 <small><small></small></small></h2>	avikalakāraṇasya bhavato 'nyabhāve 'bhāvād virodhagatiḥ ।
<h2 id='3.74'>3.74 <small><small></small></small></h2>	śītoṣṇasparśavat ।
<h2 id='3.75'>3.75 <small><small></small></small></h2>	parasparaparihārasthitalakṣaṇatayā vā bhāvābhāvavat ।
<h2 id='3.76'>3.76 <small><small></small></small></h2>	sa ca dvividho 'pi virodho vaktṛtvasarvajñatvayor na sambhavati ।
<h2 id='3.77'>3.77 <small><small></small></small></h2>	na cāviruddhavidher anupalabdhāv apy abhāvagatiḥ ।
<h2 id='3.78'>3.78 <small><small></small></small></h2>	rāgādīnāṃ vacanādeś ca kāryakāraṇabhāvāsiddheḥ ।
<h2 id='3.79'>3.79 <small><small>(<a href='docExplore?doc_id=NB_3.79_3.84'>NB_3.79_3.84</a>)</small></small></h2>	arthāntarasya cākāraṇasya nivṛttau na vacanāder nivṛttiḥ ।
<h2 id='3.80'>3.80 <small><small></small></small></h2>	iti sandigdhavyatireko 'naikāntiko vacanādiḥ ।
<h2 id='3.81'>3.81 <small><small></small></small></h2>	dvayo rūpayor viparyayasiddhau viruddhaḥ ।
<h2 id='3.82'>3.82 <small><small></small></small></h2>	kayor dvayoḥ?
<h2 id='3.83'>3.83 <small><small></small></small></h2>	sapakṣe sattvasya, asapakṣe cāsattvasya । yathā kṛtakatvaṃ prayatnānantarīyakatvaṃ ca nityatve sādhye viruddho hetvābhāsaḥ ।
<h2 id='3.84'>3.84 <small><small></small></small></h2>	anayoḥ sapakṣe 'sattvam, asapakṣe ca sattvam iti viparyayasiddhiḥ ।
<h2 id='3.85'>3.85 <small><small>(<a href='docExplore?doc_id=NB_3.85_3.91'>NB_3.85_3.91</a>)</small></small></h2>	etau ca sādhyaviparyayasādhanād viruddhau ।
<h2 id='3.86'>3.86 <small><small></small></small></h2>	nanu ca tṛtīyo 'pīṣṭavighātakṛd viruddhaḥ ।
<h2 id='3.87'>3.87 <small><small></small></small></h2>	yathā parārthāś cakṣurādayaḥ saṅghātatvāc chayanāsanādyaṅgavad iti ।
<h2 id='3.88'>3.88 <small><small></small></small></h2>	tadiṣṭāsaṃhatapārārthyaviparyayasādhanād viruddhaḥ ।
<h2 id='3.89'>3.89 <small><small></small></small></h2>	sa iha kasmān noktaḥ?
<h2 id='3.90'>3.90 <small><small></small></small></h2>	anayor evāntarbhāvāt ।
<h2 id='3.91'>3.91 <small><small></small></small></h2>	na hy ayam ābhyāṃ sādhyaviparyayasādhanatvena bhidyate ।
<h2 id='3.92'>3.92 <small><small>(<a href='docExplore?doc_id=NB_3.92_3.96'>NB_3.92_3.96</a>)</small></small></h2>	na hīṣṭoktayoḥ sādhyatvena kaścid viśeṣa iti ।
<h2 id='3.93'>3.93 <small><small></small></small></h2>	dvayo rūpayor ekasyāsiddhāv aparasya ca sandehe 'naikāntikaḥ ।
<h2 id='3.94'>3.94 <small><small></small></small></h2>	yathā vītarāgaḥ kaścit sarvajño vā, vaktṛtvād iti । vyatireko 'trāsiddhaḥ । sandigdho 'nvayaḥ ।
<h2 id='3.95'>3.95 <small><small></small></small></h2>	sarvajñavītarāgayor viprakarṣād vacanādes tatra sattvam asattvaṃ vā sandigdham ।
<h2 id='3.96'>3.96 <small><small></small></small></h2>	anayor eva dvayo rūpayoḥ sandehe 'naikāntikaḥ ।
<h2 id='3.97'>3.97 <small><small>(<a href='docExplore?doc_id=NB_3.97_3.102'>NB_3.97_3.102</a>)</small></small></h2>	yathā sātmakaṃ jīvaccharīraṃ prāṇādimattvād iti ।
<h2 id='3.98'>3.98 <small><small></small></small></h2>	na hi sātmakanirātmakābhyām anyo rāśir asti yatrāyaṃ prāṇādir varteta ।
<h2 id='3.99'>3.99 <small><small></small></small></h2>	ātmano vṛttivyavacchedābhyāṃ sarvasaṃgrahāt ।
<h2 id='3.100'>3.100 <small><small></small></small></h2>	nāpy anayor ekatra vṛttiniścayaḥ ।
<h2 id='3.101'>3.101 <small><small></small></small></h2>	sātmakatvenānātmakatvena vā prasiddhe prāṇāder asiddheḥ ।
<h2 id='3.102'>3.102 <small><small></small></small></h2>	tasmāj jīvaccharīrasambandhī prāṇādiḥ sātmakād anātmakāc ca sarvasmād vyāvṛttatvenāsiddhes tābhyāṃ na vyatiricyate ।
<h2 id='3.103'>3.103 <small><small>(<a href='docExplore?doc_id=NB_3.103_3.108'>NB_3.103_3.108</a>)</small></small></h2>	na tatrānveti ।
<h2 id='3.104'>3.104 <small><small></small></small></h2>	ekātmany apy asiddheḥ ।
<h2 id='3.105'>3.105 <small><small></small></small></h2>	nāpi sātmakād anātmakāc ca tasyānvayavyatirekayor abhāvaniścayaḥ ।
<h2 id='3.106'>3.106 <small><small></small></small></h2>	ekābhāvaniścayasyāparabhāvaniścayanāntarīyakatvāt ।
<h2 id='3.107'>3.107 <small><small></small></small></h2>	anvayavyatirekayor anyonyavyavacchedarūpatvāt, tata evānvayavyatirekayoḥ sandehād anaikāntikaḥ ।
<h2 id='3.108'>3.108 <small><small></small></small></h2>	sādhyetarayor ato niścayābhāvāt ।
<h2 id='3.109'>3.109 <small><small>(<a href='docExplore?doc_id=NB_3.109_3.112'>NB_3.109_3.112</a>)</small></small></h2>	evam eṣāṃ trayāṇāṃ rūpāṇām ekaikasya dvayor dvayor vā rūpayor asiddhau sandehe vā yathāyogam asiddhaviruddhānaikāntikās trayo hetvābhāsāḥ ।
<h2 id='3.110'>3.110 <small><small></small></small></h2>	viruddhāvyabhicāry api saṃśayahetur uktaḥ । sa iha kasmān noktaḥ?
<h2 id='3.111'>3.111 <small><small></small></small></h2>	anumānaviṣaye 'sambhavāt ।
<h2 id='3.112'>3.112 <small><small></small></small></h2>	na hi sambhavo 'sti kāryasvabhāvayor uktalakṣaṇayor anupalambhasya ca viruddhatāyāḥ ।
<h2 id='3.113'>3.113 <small><small>(<a href='docExplore?doc_id=NB_3.113_3.117'>NB_3.113_3.117</a>)</small></small></h2>	na cānyo 'vyabhicārī ।
<h2 id='3.114'>3.114 <small><small></small></small></h2>	tasmād avastudarśanabalapravṛttam āgamāśrayam anumānam āśritya tadarthavicāreṣu viruddhāvyabhicārī sādhanadoṣa uktaḥ ।
<h2 id='3.115'>3.115 <small><small></small></small></h2>	śāstrakārāṇām artheṣu bhrāntyā viparītasvabhāvopasaṃhārasambhavāt ।
<h2 id='3.116'>3.116 <small><small></small></small></h2>	na hy asya sambhavo yathāvasthitavastusthitiṣv ātmakāryānupalambheṣu ।
<h2 id='3.117'>3.117 <small><small></small></small></h2>	tatrodāharaṇam — yat sarvadeśasthitaiḥ svasambandhibhir yugapad abhisambadhyate tat sarvagatam । yathākāśam । abhisambadhyate ca sarvadeśāvasthitaiḥ svasambandhibhir yugapat sāmānyam iti ।
<h2 id='3.118'>3.118 <small><small>(<a href='docExplore?doc_id=NB_3.118_3.121'>NB_3.118_3.121</a>)</small></small></h2>	tatsambandhisvabhāvamātrānubandhinī taddeśasannihitasvabhāvatā ।
<h2 id='3.119'>3.119 <small><small></small></small></h2>	na hi yo yatra nāsti sa taddeśam ātmanā vyāpnotīti svabhāvahetuprayogaḥ ।
<h2 id='3.120'>3.120 <small><small></small></small></h2>	dvitīyo 'pi prayogaḥ — yad upalabdhilakṣaṇaprāptaṃ san nopalabhyate na tat tatrāsti । tad yathā — kvacid avidyamāno ghaṭaḥ । nopalabhyate copalabdhilakṣaṇaprāptaṃ sāmānyaṃ vyaktyantarāleṣv iti । ayam anupalambhaḥ svabhāvaś ca parasparaviruddhārthasādhanād ekatra saṃśayaṃ janayataḥ ।
<h2 id='3.121'>3.121 <small><small></small></small></h2>	trirūpo hetur uktaḥ । tāvatā nārthapratītir iti na pṛthag dṛṣṭānto nāma sādhanāvayavaḥ kaścit । tena nāsya lakṣaṇaṃ pṛthag ucyate; gatārthatvāt ।
<h2 id='3.122'>3.122 <small><small>(<a href='docExplore?doc_id=NB_3.122'>NB_3.122</a>)</small></small></h2>	hetoḥ sapakṣaḥ eva sattvam asapakṣāc ca sarvato vyāvṛtto rūpam uktam abhedena । punar viśeṣeṇa kāryasvabhāvayor uktalakṣaṇayor janmatanmātrānubandhau darśanīyāv uktau । tac ca darśayatā — yatra dhūmas tatrāgniḥ, asaty agnau na kvacid dhūmo yathā mahānasetarayoḥ । yatra kṛtakatvaṃ tatrānityatvam, anityatvābhāve kṛtakatvāsambhavo yathā ghaṭākāśayor iti darśanīyam । na hy anyathā sapakṣavipakṣayoḥ sadasattve yathoktaprakāre śakye darśayitum । tatkāryatāniyamaḥ kāryaliṅgasya, svabhāvaliṅgasya ca svabhāvena vyāptiḥ । asmiṃścārthe darśite darśita eva dṛṣṭānto bhavati; etāvanmātrarūpatvāt tasyeti ।
<h2 id='3.123'>3.123 <small><small>(<a href='docExplore?doc_id=NB_3.123_3.125'>NB_3.123_3.125</a>)</small></small></h2>	etenaiva dṛṣṭāntadoṣā api nirastā bhavanti ।
<h2 id='3.124'>3.124 <small><small></small></small></h2>	yathā nityaḥ śabdo 'mūrtatvāt, karmavat paramāṇuvad ghaṭavad iti । ete dṛṣṭāntābhāsāḥ sādhyasādhanadharmobhayavikalāḥ ।
<h2 id='3.125'>3.125 <small><small></small></small></h2>	tathā sandigdhasādhyadharmādayaś ca । yathā — rāgādimān ayaṃ vacanād rathyāpuruṣavat । maraṇadharmāyaṃ puruṣo rāgādimattvād rathyāpuruṣavat । asarvajño 'yaṃ (puruṣo) rāgādimattvād rathyāpuruṣavad iti ।
<h2 id='3.126'>3.126 <small><small>(<a href='docExplore?doc_id=NB_3.126_3.130'>NB_3.126_3.130</a>)</small></small></h2>	tathānanvayo 'pradarśitānvayaś ca । yathā — yo vaktā sa rāgādimān, iṣṭapuruṣavat । anityaḥ śabdaḥ kṛtakatvād ghaṭavad iti ।
<h2 id='3.127'>3.127 <small><small></small></small></h2>	tathā viparītānvayaḥ — yad anityaṃ tat kṛtakam iti ।
<h2 id='3.128'>3.128 <small><small></small></small></h2>	sādharmyeṇa dṛṣṭāntadoṣāḥ ।
<h2 id='3.129'>3.129 <small><small></small></small></h2>	vaidharmyeṇāpi — paramāṇuvat karmavad ākāśavad iti sādhyādyavyatirekiṇaḥ ।
<h2 id='3.130'>3.130 <small><small></small></small></h2>	tathā sandigdhasādhyavyatirekādayaḥ । yathā — asarvajñāḥ kapilādayo 'nāptā vā avidyamānasarvajñatāptatāliṅgabhūtapramāṇātiśayaśāsanatvād iti । atra vaidharmyodāharaṇam — yaḥ sarvajña āpto vā sa jyotir jñānādikam upadiṣṭavān । yathā — ṛṣabhavardhamānādir iti । tatrāsarvajñatānāptatayoḥ sādhyadharmayoḥ sandigdho vyatirekaḥ ।
<h2 id='3.131'>3.131 <small><small>(<a href='docExplore?doc_id=NB_3.131'>NB_3.131</a>)</small></small></h2>	sandigdhasādhanavyatireko yathā — na trayīvidā brāhmaṇena grāhyavacanaḥ kaścid vivakṣitaḥ puruṣo rāgādimattvād iti । atra vaidharmyodāharaṇam — ye grāhyavacanā na te rāgādimantaḥ, tad yathā gautamādayo dharmaśāstrāṇāṃ praṇetāra iti । gautamādibhyo rāgādimattvasya sādhanadharmasya vyāvṛttiḥ sandigdhā ।
<h2 id='3.132'>3.132 <small><small>(<a href='docExplore?doc_id=NB_3.132_3.133'>NB_3.132_3.133</a>)</small></small></h2>	sandigdhobhayavyatireko yathā — avītarāgāḥ kapilādayaḥ, parigrahāgrahayogād iti । atra vaidharmyeṇodāharaṇam — yo vītarāgo na tasya parigrahāgrahaḥ, yatharṣabhāder iti । ṛṣabhāder avītarāgatvaparigrahāgrahayogayoḥ sādhyasādhanadharmayoḥ sandigdho vyatirekaḥ ।
<h2 id='3.133'>3.133 <small><small></small></small></h2>	avyatireko yathā — avītarāgo 'yaṃ vaktṛtvāt । vaidharmyeṇodāharaṇam — yatrāvītarāgatvaṃ nāsti, na sa vaktā । yathā — upalakhaṇḍa iti । yady apy upalakhaṇḍād ubhayaṃ vyāvṛttaṃ tathāpi sarvo vītarāgo na vakteti vyāptyā vyatirekāsiddher avyatirekaḥ ।
<h2 id='3.134'>3.134 <small><small>(<a href='docExplore?doc_id=NB_3.134_3.140'>NB_3.134_3.140</a>)</small></small></h2>	apradarśitavyatireko yathā — anityaḥ śabdaḥ kṛtakatvād ākāśavad iti vaidharmyeṇa ।
<h2 id='3.135'>3.135 <small><small></small></small></h2>	viparītavyatireko yathā — yad akṛtakaṃ tan nityaṃ bhavatīti ।
<h2 id='3.136'>3.136 <small><small></small></small></h2>	na hy ebhir dṛṣṭāntābhāsair hetoḥ sāmānyalakṣaṇaṃ sapakṣa eva sattvaṃ vipakṣe ca sarvatrāsattvam eva niścayena śakyaṃ darśayituṃ viśeṣalakṣaṇaṃ vā । tadarthāpattyaiṣāṃ nirāso draṣṭavyaḥ ।
<h2 id='3.137'>3.137 <small><small></small></small></h2>	dūṣaṇā nyūnatādyuktiḥ ।
<h2 id='3.138'>3.138 <small><small></small></small></h2>	ye pūrvaṃ nyūnatādayaḥ sādhanadoṣā uktās teṣām udbhāvanaṃ dūṣaṇam । tena pareṣṭārthasiddhipratibandhāt ।
<h2 id='3.139'>3.139 <small><small></small></small></h2>	dūṣaṇābhāsās tu jātayaḥ ।
<h2 id='3.140'>3.140 <small><small></small></small></h2>	abhūtadoṣodbhāvanāni jātyuttarāṇīti ।

<nyāyabinduprakaraṇaṃ samāptam></div>