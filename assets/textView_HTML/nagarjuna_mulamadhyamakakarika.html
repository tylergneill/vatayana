<div class='content'><h2 id='1'>1</h2>

<h3 id='1.1'>1.1 <small>(<a href='docExplore?doc_id=MMK_1.1_1.4'>MMK_1.1_1.4</a>)</small></h3>	<p class='l'>na svato nāpi parato na dvābhyāṃ nāpy ahetutaḥ / utpannā jātu vidyante bhāvāḥ kva cana ke cana //</p>
<h3 id='1.2'>1.2 <small></small></h3>	<p class='l'>catvāraḥ pratyayā hetur ārambaṇam anantaram / tathaivādhipateyaṃ ca pratyayo nāsti pañcamaḥ //</p>
<h3 id='1.3'>1.3 <small></small></h3>	<p class='l'>na hi svabhāvo bhāvānāṃ pratyayādiṣu vidyate / avidyamāne svabhāve parabhāvo na vidyate //</p>
<h3 id='1.4'>1.4 <small></small></h3>	<p class='l'>kriyā na pratyayavatī nāpratyayavatī kriyā / pratyayā nākriyāvantaḥ kriyāvantaś ca santy uta //</p>
<h3 id='1.5'>1.5 <small>(<a href='docExplore?doc_id=MMK_1.5_1.8'>MMK_1.5_1.8</a>)</small></h3>	<p class='l'>utpadyate pratītyemān itīme pratyayāḥ kila / yāvan notpadyata ime tāvan nāpratyayāḥ katham //</p>
<h3 id='1.6'>1.6 <small></small></h3>	<p class='l'>naivāsato naiva sataḥ pratyayo 'rthasya yujyate / asataḥ pratyayaḥ kasya sataś ca pratyayena kim //</p>
<h3 id='1.7'>1.7 <small></small></h3>	<p class='l'>na san nāsan na sad asan dharmo nirvartate yadā / kathaṃ nirvartako hetur evaṃ sati hi yujyate //</p>
<h3 id='1.8'>1.8 <small></small></h3>	<p class='l'>anārambaṇa evāyaṃ san dharma upadiśyate / athānārambaṇe dharme kuta ārambaṇaṃ punaḥ //</p>
<h3 id='1.9'>1.9 <small>(<a href='docExplore?doc_id=MMK_1.9_1.11'>MMK_1.9_1.11</a>)</small></h3>	<p class='l'>anutpanneṣu dharmeṣu nirodho nopapadyate / nānantaram ato yuktaṃ niruddhe pratyayaś ca kaḥ //</p>
<h3 id='1.10'>1.10 <small></small></h3>	<p class='l'>bhāvānāṃ niḥsvabhāvānāṃ na sattā vidyate yataḥ / satīdam asmin bhavatīty etan naivopapadyate //</p>
<h3 id='1.11'>1.11 <small></small></h3>	<p class='l'>na ca vyastasamasteṣu pratyayeṣvasti tat phalam / pratyayebhyaḥ kathaṃ tac ca bhaven na pratyayeṣu yat //</p>
<h3 id='1.12'>1.12 <small>(<a href='docExplore?doc_id=MMK_1.12_1.14'>MMK_1.12_1.14</a>)</small></h3>	<p class='l'>athāsad api tat tebhyaḥ pratyayebhyaḥ pravartate / apratyayebhyo 'pi kasmān nābhipravartate phalam //</p>
<h3 id='1.13'>1.13 <small></small></h3>	<p class='l'>phalaṃ ca pratyayamayaṃ pratyayāścāsvayaṃmayāḥ / phalamasvamayebhyo yattatpratyayamayaṃ katham //</p>
<h3 id='1.14'>1.14 <small></small></h3>	<p class='l'>tasmān na pratyayamayaṃ nāpratyayamayaṃ phalam / saṃvidyate phalābhāvāt pratyayāpratyayāḥ kutaḥ //</p>

<h2 id='2'>2</h2>

<h3 id='2.1'>2.1 <small>(<a href='docExplore?doc_id=MMK_2.1_2.4'>MMK_2.1_2.4</a>)</small></h3>	<p class='l'>gataṃ na gamyate tāvad agataṃ naiva gamyate / gatāgatavinirmuktaṃ gamyamānaṃ na gamyate //</p>
<h3 id='2.2'>2.2 <small></small></h3>	<p class='l'>ceṣṭā yatra gatis tatra gamyamāne ca sā yataḥ / na gate nāgate ceṣṭā gamyamāne gatis tataḥ //</p>
<h3 id='2.3'>2.3 <small></small></h3>	<p class='l'>gamyamānasya gamanaṃ kathaṃ nāmopapatsyate / gamyamānaṃ vigamanaṃ yadā naivopapadyate //</p>
<h3 id='2.4'>2.4 <small></small></h3>	<p class='l'>gamyamānasya gamanaṃ yasya tasya prasajyate / ṛte gater gamyamānaṃ gamyamānaṃ hi gamyate //</p>
<h3 id='2.5'>2.5 <small>(<a href='docExplore?doc_id=MMK_2.5_2.8'>MMK_2.5_2.8</a>)</small></h3>	<p class='l'>gamyamānasya gamane prasaktaṃ gamanadvayam / yena tad gamyamānaṃ ca yac cātra gamanaṃ punaḥ //</p>
<h3 id='2.6'>2.6 <small></small></h3>	<p class='l'>dvau gantārau prasajyete prasakte gamanadvaye / gantāraṃ hi tiraskṛtya gamanaṃ nopapadyate //</p>
<h3 id='2.7'>2.7 <small></small></h3>	<p class='l'>gantāraṃ cet tiraskṛtya gamanaṃ nopapadyate / gamane 'sati gantātha kuta eva bhaviṣyati //</p>
<h3 id='2.8'>2.8 <small></small></h3>	<p class='l'>gantā na gacchati tāvad agantā naiva gacchati / anyo gantur agantuś ca kas tṛtīyo 'tha gacchati //</p>
<h3 id='2.9'>2.9 <small>(<a href='docExplore?doc_id=MMK_2.9_2.12'>MMK_2.9_2.12</a>)</small></h3>	<p class='l'>gantā tāvad gacchatīti katham evopapatsyate / gamanena vinā gantā yadā naivopapadyate //</p>
<h3 id='2.10'>2.10 <small></small></h3>	<p class='l'>pakṣo gantā gacchatīti yasya tasya prasajyate / gamanena vinā gantā gantur gamanam icchataḥ //</p>
<h3 id='2.11'>2.11 <small></small></h3>	<p class='l'>gamane dve prasajyete gantā yadyuta gacchati / ganteti cājyate yena gantā san yac ca gacchati //</p>
<h3 id='2.12'>2.12 <small></small></h3>	<p class='l'>gate nārabhyate gantuṃ gantuṃ nārabhyate 'gate / nārabhyate gamyamāne gantum ārabhyate kuha //</p>
<h3 id='2.13'>2.13 <small>(<a href='docExplore?doc_id=MMK_2.13_2.16'>MMK_2.13_2.16</a>)</small></h3>	<p class='l'>na pūrvaṃ gamanārambhād gamyamānaṃ na vā gatam / yatrārabhyeta gamanam agate gamanaṃ kutaḥ //</p>
<h3 id='2.14'>2.14 <small></small></h3>	<p class='l'>gataṃ kiṃ gamyamānaṃ kim agataṃ kiṃ vikalpyate / adṛśyamāna ārambhe gamanasyaiva sarvathā //</p>
<h3 id='2.15'>2.15 <small></small></h3>	<p class='l'>gantā na tiṣṭhati tāvad agantā naiva tiṣṭhati / anyo gantur agantuś ca kas tṛtīyo 'tha tiṣṭhati //</p>
<h3 id='2.16'>2.16 <small></small></h3>	<p class='l'>gantā tāvat tiṣṭhatīti katham evopapatsyate / gamanena vinā gantā yadā naivopapadyate //</p>
<h3 id='2.17'>2.17 <small>(<a href='docExplore?doc_id=MMK_2.17_2.20'>MMK_2.17_2.20</a>)</small></h3>	<p class='l'>na tiṣṭhati gamyamānān na gatān nāgatād api / gamanaṃ saṃpravṛttiś ca nivṛttiś ca gateḥ samā //</p>
<h3 id='2.18'>2.18 <small></small></h3>	<p class='l'>yad eva gamanaṃ gantā sa eveti na yujyate / anya eva punar gantā gater iti na yujyate //</p>
<h3 id='2.19'>2.19 <small></small></h3>	<p class='l'>yad eva gamanaṃ gantā sa eva hi bhaved yadi / ekībhāvaḥ prasajyeta kartuḥ karmaṇa eva ca //</p>
<h3 id='2.20'>2.20 <small></small></h3>	<p class='l'>anya eva punar gantā gater yadi vikalpyate / gamanaṃ syād ṛte gantur gantā syād gamanād ṛte //</p>
<h3 id='2.21'>2.21 <small>(<a href='docExplore?doc_id=MMK_2.21_2.25'>MMK_2.21_2.25</a>)</small></h3>	<p class='l'>ekībhāvena vā siddhir nānābhāvena vā yayoḥ / na vidyate tayoḥ siddhiḥ kathaṃ nu khalu vidyate //</p>
<h3 id='2.22'>2.22 <small></small></h3>	<p class='l'>gatyā yayājyate gantā gatiṃ tāṃ sa na gacchati / yasmān na gatipūrvo 'sti kaścid kiṃcid dhi gacchati //</p>
<h3 id='2.23'>2.23 <small></small></h3>	<p class='l'>gatyā yayājyate gantā tato 'nyāṃ sa na gacchati / gatī dve nopapadyete yasmād eke tu gantari //</p>
<h3 id='2.24'>2.24 <small></small></h3>	<p class='l'>sadbhūto gamanaṃ gantā triprakāraṃ na gacchati / nāsadbhūto 'pi gamanaṃ triprakāraṃ sa gacchati //</p>
<h3 id='2.25'>2.25 <small></small></h3>	<p class='l'>gamanaṃ sadasadbhūtaḥ triprakāraṃ na gacchati / tasmād gatiś ca gantā ca gantavyaṃ ca na vidyate //</p>

<h2 id='3'>3</h2>

<h3 id='3.1'>3.1 <small>(<a href='docExplore?doc_id=MMK_3.1_3.3'>MMK_3.1_3.3</a>)</small></h3>	<p class='l'>darśanaṃ śravaṇaṃ ghrāṇaṃ rasanaṃ sparśanaṃ manaḥ / indriyāṇi ṣaḍ eteṣāṃ draṣṭavyādīni gocaraḥ //</p>
<h3 id='3.2'>3.2 <small></small></h3>	<p class='l'>svam ātmānaṃ darśanaṃ hi tat tam eva na paśyati / na paśyati yad ātmānaṃ kathaṃ drakṣyati tat parān //</p>
<h3 id='3.3'>3.3 <small></small></h3>	<p class='l'>na paryāpto 'gnidṛṣṭānto darśanasya prasiddhaye / sadarśanaḥ sa pratyukto gamyamānagatāgataiḥ //</p>
<h3 id='3.4'>3.4 <small>(<a href='docExplore?doc_id=MMK_3.4_3.9'>MMK_3.4_3.9</a>)</small></h3>	<p class='l'>nāpaśyamānaṃ bhavati yadā kiṃ cana darśanam / darśanaṃ paśyatīty evaṃ katham etat tu yujyate //</p>
<h3 id='3.5'>3.5 <small></small></h3>	<p class='l'>paśyati darśanaṃ naiva naiva paśyaty adarśanam / vyākhyāto darśanenaiva draṣṭā cāpy avagamyatām //</p>
<h3 id='3.6'>3.6 <small></small></h3>	<p class='l'>draṣṭā nāsty atiraskṛtya tiraskṛtya ca darśanam / draṣṭavyaṃ darśanaṃ caiva draṣṭary asati te kutaḥ //</p>
<h3 id='3.7'>3.7 <small></small></h3>	<p class='l'>pratītya mātāpitarau yathoktaḥ putrasaṃbhavaḥ / cakṣūrūpe pratītyaivamukto vijñānasaṃbhavaḥ //</p>
<h3 id='3.8'>3.8 <small></small></h3>	<p class='l'>draṣṭavyadarśanābhāvād vijñānādicatuṣṭayam / nāstīty upādānādīni bhaviṣyanti punaḥ katham //</p>
<h3 id='3.9'>3.9 <small></small></h3>	<p class='l'>vyākhyātaṃ śravaṇaṃ ghrāṇaṃ rasanaṃ sparśanaṃ manaḥ / darśanenaiva jānīyāc chrotṛśrotavyakādi ca //</p>

<h2 id='4'>4</h2>

<h3 id='4.1'>4.1 <small>(<a href='docExplore?doc_id=MMK_4.1_4.4'>MMK_4.1_4.4</a>)</small></h3>	<p class='l'>rūpakāraṇanirmuktaṃ na rūpam upalabhyate / rūpeṇāpi na nirmuktaṃ dṛśyate rūpakāraṇam //</p>
<h3 id='4.2'>4.2 <small></small></h3>	<p class='l'>rūpakāraṇanirmukte rūpe rūpaṃ prasajyate / āhetukaṃ na cāsty arthaḥ kaścid āhetukaḥ kva cit //</p>
<h3 id='4.3'>4.3 <small></small></h3>	<p class='l'>rūpeṇa tu vinirmuktaṃ yadi syād rūpakāraṇam / akāryakaṃ kāraṇaṃ syād nāsty akāryaṃ ca kāraṇam //</p>
<h3 id='4.4'>4.4 <small></small></h3>	<p class='l'>rūpe saty eva rūpasya kāraṇaṃ nopapadyate / rūpe 'saty eva rūpasya kāraṇaṃ nopapadyate //</p>
<h3 id='4.5'>4.5 <small>(<a href='docExplore?doc_id=MMK_4.5_4.9'>MMK_4.5_4.9</a>)</small></h3>	<p class='l'>niṣkāraṇaṃ punā rūpaṃ naiva naivopapadyate / tasmād rūpagatān kāṃścin na vikalpān vikalpayet //</p>
<h3 id='4.6'>4.6 <small></small></h3>	<p class='l'>na kāraṇasya sadṛśaṃ kāryam ity upapadyate / na kāraṇasyāsadṛśaṃ kāryam ity upapadyate //</p>
<h3 id='4.7'>4.7 <small></small></h3>	<p class='l'>vedanācittasaṃjñānāṃ saṃskārāṇāṃ ca sarvaśaḥ / sarveṣām eva bhāvānāṃ rūpeṇaiva samaḥ kramaḥ //</p>
<h3 id='4.8'>4.8 <small></small></h3>	<p class='l'>vigrahe yaḥ parīhāraṃ kṛte śūnyatayā vadet / sarvaṃ tasyāparihṛtaṃ samaṃ sādhyena jāyate //</p>
<h3 id='4.9'>4.9 <small></small></h3>	<p class='l'>vyākhyāne ya upālambhaṃ kṛte śūnyatayā vadet / sarvaṃ tasyānupālabdhaṃ samaṃ sādhyena jāyate //</p>

<h2 id='5'>5</h2>

<h3 id='5.1'>5.1 <small>(<a href='docExplore?doc_id=MMK_5.1_5.4'>MMK_5.1_5.4</a>)</small></h3>	<p class='l'>nākāśaṃ vidyate kiṃcit pūrvam ākāśalakṣaṇāt / alakṣaṇaṃ prasajyeta syāt pūrvaṃ yadi lakṣaṇāt //</p>
<h3 id='5.2'>5.2 <small></small></h3>	<p class='l'>alakṣaṇo na kaścic ca bhāvaḥ saṃvidyate kva cit / asaty alakṣaṇe bhāve kramatāṃ kuha lakṣaṇam //</p>
<h3 id='5.3'>5.3 <small></small></h3>	<p class='l'>nālakṣaṇe lakṣaṇasya pravṛttir na salakṣaṇe / salakṣaṇālakṣaṇābhyāṃ nāpy anyatra pravartate //</p>
<h3 id='5.4'>5.4 <small></small></h3>	<p class='l'>lakṣaṇāsaṃpravṛttau ca na lakṣyam upapadyate / lakṣyasyānupapattau ca lakṣaṇasyāpy asaṃbhavaḥ //</p>
<h3 id='5.5'>5.5 <small>(<a href='docExplore?doc_id=MMK_5.5_5.8'>MMK_5.5_5.8</a>)</small></h3>	<p class='l'>tasmān na vidyate lakṣyaṃ lakṣaṇaṃ naiva vidyate / lakṣyalakṣaṇanirmukto naiva bhāvo 'pi vidyate //</p>
<h3 id='5.6'>5.6 <small></small></h3>	<p class='l'>avidyamāne bhāve ca kasyābhāvo bhaviṣyati / bhāvābhāvavidharmā ca bhāvābhāvāv avaiti kaḥ //</p>
<h3 id='5.7'>5.7 <small></small></h3>	<p class='l'>tasmānna bhāvo nābhāvo na lakṣyaṃ nāpi lakṣaṇam / ākāśam ākāśasamā dhātavaḥ pañca ye 'pare //</p>
<h3 id='5.8'>5.8 <small></small></h3>	<p class='l'>astitvaṃ ye tu paśyanti nāstitvaṃ cālpabuddhayaḥ / bhāvānāṃ te na paśyanti draṣṭavyopaśamaṃ śivam //</p>

<h2 id='6'>6</h2>

<h3 id='6.1'>6.1 <small>(<a href='docExplore?doc_id=MMK_6.1_6.4'>MMK_6.1_6.4</a>)</small></h3>	<p class='l'>rāgād yadi bhavet pūrvaṃ rakto rāgatiraskṛtaḥ / taṃ pratītya bhaved rāgo rakte rāgo bhavet sati //</p>
<h3 id='6.2'>6.2 <small></small></h3>	<p class='l'>rakte 'sati punā rāgaḥ kuta eva bhaviṣyati / sati vāsati vā rāge rakte 'py eṣa samaḥ kramaḥ //</p>
<h3 id='6.3'>6.3 <small></small></h3>	<p class='l'>sahaiva punar udbhūtir na yuktā rāgaraktayoḥ / bhavetāṃ rāgaraktau hi nirapekṣau parasparam //</p>
<h3 id='6.4'>6.4 <small></small></h3>	<p class='l'>naikatve sahabhāvo 'sti na tenaiva hi tat saha / pṛthaktve sahabhāvo 'tha kuta eva bhaviṣyati //</p>
<h3 id='6.5'>6.5 <small>(<a href='docExplore?doc_id=MMK_6.5_6.7'>MMK_6.5_6.7</a>)</small></h3>	<p class='l'>ekatve sahabhāvaś cet syāt sahāyaṃ vināpi saḥ / pṛthaktve sahabhāvaś cet syāt sahāyaṃ vināpi saḥ //</p>
<h3 id='6.6'>6.6 <small></small></h3>	<p class='l'>pṛthaktve sahabhāvaś ca yadi kiṃ rāgaraktayoḥ / siddhaḥ pṛthakpṛthagbhāvaḥ sahabhāvo yatas tayoḥ //</p>
<h3 id='6.7'>6.7 <small></small></h3>	<p class='l'>siddhaḥ pṛthakpṛthagbhāvo yadi vā rāgaraktayoḥ / sahabhāvaṃ kimartham tu parikalpayase tayoḥ //</p>
<h3 id='6.8'>6.8 <small>(<a href='docExplore?doc_id=MMK_6.8_6.10'>MMK_6.8_6.10</a>)</small></h3>	<p class='l'>pṛthag na sidhyatīty evaṃ sahabhāvaṃ vikāṅkṣasi / sahabhāvaprasiddhyarthaṃ pṛthaktvaṃ bhūya icchasi //</p>
<h3 id='6.9'>6.9 <small></small></h3>	<p class='l'>pṛthagbhāvāprasiddheś ca sahabhāvo na sidhyati / katamasmin pṛthagbhāve sahabhāvaṃ satīcchasi //</p>
<h3 id='6.10'>6.10 <small></small></h3>	<p class='l'>evaṃ raktena rāgasya siddhir na saha nāsaha / rāgavat sarvadharmāṇāṃ siddhir na saha nāsaha //</p>

<h2 id='7'>7</h2>

<h3 id='7.1'>7.1 <small>(<a href='docExplore?doc_id=MMK_7.1_7.4'>MMK_7.1_7.4</a>)</small></h3>	<p class='l'>yadi saṃskṛta utpādas tatra yuktā trilakṣaṇī / athāsaṃskṛta utpādaḥ kathaṃ saṃskṛtalakṣaṇam //</p>
<h3 id='7.2'>7.2 <small></small></h3>	<p class='l'>utpādādyās trayo vyastā nālaṃ lakṣaṇakarmaṇi / saṃskṛtasya samastāḥ syur ekatra katham ekadā //</p>
<h3 id='7.3'>7.3 <small></small></h3>	<p class='l'>utpādasthitibhaṅgānām anyat saṃskṛtalakṣaṇam / asti ced anavasthaivaṃ nāsti cet te na saṃskṛtāḥ //</p>
<h3 id='7.4'>7.4 <small></small></h3>	<p class='l'>utpādotpāda utpādo mūlotpādasya kevalam / utpādotpādam utpādo maulo janayate punaḥ //</p>
<h3 id='7.5'>7.5 <small>(<a href='docExplore?doc_id=MMK_7.5_7.8'>MMK_7.5_7.8</a>)</small></h3>	<p class='l'>utpādotpāda utpādo mūlotpādasya te yadi / maulenājanitas taṃ te sa kathaṃ janayiṣyati //</p>
<h3 id='7.6'>7.6 <small></small></h3>	<p class='l'>sa te maulena janito maulaṃ janayate yadi / maulaḥ sa tenājanitas tam utpādayate katham //</p>
<h3 id='7.7'>7.7 <small></small></h3>	<p class='l'>ayam utpādyamānas te kāmam utpādayed imam / yadīmam utpādayitum ajātaḥ śaknuyād ayam //</p>
<h3 id='7.8'>7.8 <small></small></h3>	<p class='l'>pradīpaḥ svaparātmānau saṃprakāśayate yathā / utpādaḥ svaparātmānāv ubhāv utpādayet tathā //</p>
<h3 id='7.9'>7.9 <small>(<a href='docExplore?doc_id=MMK_7.9_7.12'>MMK_7.9_7.12</a>)</small></h3>	<p class='l'>pradīpe nāndhakāro 'sti yatra cāsau pratiṣṭhitaḥ / kiṃ prakāśayate dīpaḥ prakāśo hi tamovadhaḥ //</p>
<h3 id='7.10'>7.10 <small></small></h3>	<p class='l'>katham utpadyamānena pradīpena tamo hatam / notpadyamāno hi tamaḥ pradīpaḥ prāpnute yadā //</p>
<h3 id='7.11'>7.11 <small></small></h3>	<p class='l'>aprāpyaiva pradīpena yadi vā nihataṃ tamaḥ / ihasthaḥ sarvalokasthaṃ sa tamo nihaniṣyati //</p>
<h3 id='7.12'>7.12 <small></small></h3>	<p class='l'>pradīpaḥ svaparātmānau saṃprakāśayate yadi / tamo 'pi svaparātmānau chādayiṣyaty asaṃśayam //</p>
<h3 id='7.13'>7.13 <small>(<a href='docExplore?doc_id=MMK_7.13_7.16'>MMK_7.13_7.16</a>)</small></h3>	<p class='l'>anutpanno 'yam utpādaḥ svātmānaṃ janayet katham / athotpanno janayate jāte kiṃ janyate punaḥ //</p>
<h3 id='7.14'>7.14 <small></small></h3>	<p class='l'>notpadyamānaṃ notpannaṃ nānutpannaṃ kathaṃ cana / utpadyate tad ākhyātaṃ gamyamānagatāgataiḥ //</p>
<h3 id='7.15'>7.15 <small></small></h3>	<p class='l'>utpadyamānam utpattāv idaṃ na kramate yadā / katham utpadyamānaṃ tu pratītyotpattim ucyate //</p>
<h3 id='7.16'>7.16 <small></small></h3>	<p class='l'>pratītya yad yad bhavati tat tac chāntaṃ svabhāvataḥ / tasmād utpadyamānaṃ ca śāntam utpattir eva ca //</p>
<h3 id='7.17'>7.17 <small>(<a href='docExplore?doc_id=MMK_7.17_7.20'>MMK_7.17_7.20</a>)</small></h3>	<p class='l'>yadi kaścid anutpanno bhāvaḥ saṃvidyate kva cit / utpadyeta sa kiṃ tasmin bhāva utpadyate 'sati //</p>
<h3 id='7.18'>7.18 <small></small></h3>	<p class='l'>utpadyamānam utpādo yadi cotpādayaty ayam / utpādayet tam utpādam utpādaḥ katamaḥ punaḥ //</p>
<h3 id='7.19'>7.19 <small></small></h3>	<p class='l'>anya utpādayaty enaṃ yady utpādo 'navasthitiḥ / athānutpāda utpannaḥ sarvam utpadyatāṃ tathā //</p>
<h3 id='7.20'>7.20 <small></small></h3>	<p class='l'>sataś ca tāvad utpattir asataś ca na yujyate / na sataś cāsataś ceti pūrvam evopapāditam //</p>
<h3 id='7.21'>7.21 <small>(<a href='docExplore?doc_id=MMK_7.21_7.24'>MMK_7.21_7.24</a>)</small></h3>	<p class='l'>nirudhyamānasyotpattir na bhāvasyopapadyate / yaś cānirudhyamānas tu sa bhāvo nopapadyate //</p>
<h3 id='7.22'>7.22 <small></small></h3>	<p class='l'>nāsthitas tiṣṭhate bhāvaḥ sthito bhāvo na tiṣṭhati / na tiṣṭhate tiṣṭhamānaḥ ko 'nutpannaś ca tiṣṭhati //</p>
<h3 id='7.23'>7.23 <small></small></h3>	<p class='l'>sthitir nirudhyamānasya na bhāvasyopapadyate / yaś cānirudhyamānas tu sa bhāvo nopapadyate //</p>
<h3 id='7.24'>7.24 <small></small></h3>	<p class='l'>jarāmaraṇadharmeṣu sarvabhāveṣu sarvadā / tiṣṭhanti katame bhāvā ye jarāmaraṇaṃ vinā //</p>
<h3 id='7.25'>7.25 <small>(<a href='docExplore?doc_id=MMK_7.25_7.28'>MMK_7.25_7.28</a>)</small></h3>	<p class='l'>sthityānyayā sthiteḥ sthānaṃ tayaiva ca na yujyate / utpādasya yathotpādo nātmanā na parātmanā //</p>
<h3 id='7.26'>7.26 <small></small></h3>	<p class='l'>nirudhyate nāniruddhaṃ na niruddhaṃ nirudhyate / tathā nirudhyamānaṃ ca kim ajātaṃ nirudhyate //</p>
<h3 id='7.27'>7.27 <small></small></h3>	<p class='l'>sthitasya tāvad bhāvasya nirodho nopapadyate / nāsthitasyāpi bhāvasya nirodha upapadyate //</p>
<h3 id='7.28'>7.28 <small></small></h3>	<p class='l'>tayaivāvasthayāvasthā na hi saiva nirudhyate / anyayāvasthayāvasthā na cānyaiva nirudhyate //</p>
<h3 id='7.29'>7.29 <small>(<a href='docExplore?doc_id=MMK_7.29_7.34'>MMK_7.29_7.34</a>)</small></h3>	<p class='l'>yadaiva sarvadharmāṇām utpādo nopapadyate / tadaivaṃ sarvadharmāṇāṃ nirodho nopapadyate //</p>
<h3 id='7.30'>7.30 <small></small></h3>	<p class='l'>sataś ca tāvad bhāvasya nirodho nopapadyate / ekatve na hi bhāvaś ca nābhāvaś copapadyate //</p>
<h3 id='7.31'>7.31 <small></small></h3>	<p class='l'>asato 'pi na bhāvasya nirodha upapadyate / na dvitīyasya śirasaś chedanaṃ vidyate yathā //</p>
<h3 id='7.32'>7.32 <small></small></h3>	<p class='l'>na svātmanā nirodho 'sti nirodho na parātmanā / utpādasya yathotpādo nātmanā na parātmanā //</p>
<h3 id='7.33'>7.33 <small></small></h3>	<p class='l'>utpādasthitibhaṅgānām asiddher nāsti saṃskṛtam / saṃskṛtasyāprasiddhau ca kathaṃ setsyaty asaṃskṛtam //</p>
<h3 id='7.34'>7.34 <small></small></h3>	<p class='l'>yathā māyā yathā svapno gandharvanagaraṃ yathā / tathotpādas tathā sthānaṃ tathā bhaṅga udāhṛtam //</p>

<h2 id='8'>8</h2>

<h3 id='8.1'>8.1 <small>(<a href='docExplore?doc_id=MMK_8.1_8.4'>MMK_8.1_8.4</a>)</small></h3>	<p class='l'>sadbhūtaḥ kārakaḥ karma sadbhūtaṃ na karotyayam / kārako nāpy asadbhūtaḥ karmāsadbhūtam īhate //</p>
<h3 id='8.2'>8.2 <small></small></h3>	<p class='l'>sadbhūtasya kriyā nāsti karma ca syād akartṛkam / sadbhūtasya kriyā nāsti kartā ca syād akarmakaḥ //</p>
<h3 id='8.3'>8.3 <small></small></h3>	<p class='l'>karoti yady asadbhūto 'sadbhūtaṃ karma kārakaḥ / ahetukaṃ bhavet karma kartā cāhetuko bhavet //</p>
<h3 id='8.4'>8.4 <small></small></h3>	<p class='l'>hetāv asati kāryaṃ ca kāraṇaṃ ca na vidyate / tadabhāve kriyā kartā kāraṇaṃ ca na vidyate //</p>
<h3 id='8.5'>8.5 <small>(<a href='docExplore?doc_id=MMK_8.5_8.7'>MMK_8.5_8.7</a>)</small></h3>	<p class='l'>dharmādharmau na vidyete kriyādīnām asaṃbhave / dharme cāsaty adharme ca phalaṃ tajjaṃ na vidyate //</p>
<h3 id='8.6'>8.6 <small></small></h3>	<p class='l'>phale 'sati na mokṣāya na svargāyopapadyate / mārgaḥ sarvakriyāṇāṃ ca nairarthakyaṃ prasajyate //</p>
<h3 id='8.7'>8.7 <small></small></h3>	<p class='l'>kārakaḥ sadasadbhūtaḥ sadasat kurute na tat / parasparaviruddhaṃ hi sac cāsac caikataḥ kutaḥ //</p>
<h3 id='8.8'>8.8 <small>(<a href='docExplore?doc_id=MMK_8.8_8.13'>MMK_8.8_8.13</a>)</small></h3>	<p class='l'>satā ca kriyate nāsan nāsatā kriyate ca sat / kartrā sarve prasajyante doṣās tatra ta eva hi //</p>
<h3 id='8.9'>8.9 <small></small></h3>	<p class='l'>nāsadbhūtaṃ na sadbhūtaḥ sadasadbhūtam eva vā / karoti kārakaḥ karma pūrvoktair eva hetubhiḥ //</p>
<h3 id='8.10'>8.10 <small></small></h3>	<p class='l'>nāsadbhūto 'pi sadbhūtaṃ sadasadbhūtam eva vā / karoti kārakaḥ karma pūrvoktair eva hetubhiḥ //</p>
<h3 id='8.11'>8.11 <small></small></h3>	<p class='l'>karoti sadasadbhūto na san nāsac ca kārakaḥ / karma tat tu vijānīyāt pūrvoktair eva hetubhiḥ //</p>
<h3 id='8.12'>8.12 <small></small></h3>	<p class='l'>pratītya kārakaḥ karma taṃ pratītya ca kārakam / karma pravartate nānyat paśyāmaḥ siddhikāraṇam //</p>
<h3 id='8.13'>8.13 <small></small></h3>	<p class='l'>evaṃ vidyād upādānaṃ vyutsargād iti karmaṇaḥ / kartuś ca karmakartṛbhyāṃ śeṣān bhāvān vibhāvayet //</p>

<h2 id='9'>9</h2>

<h3 id='9.1'>9.1 <small>(<a href='docExplore?doc_id=MMK_9.1_9.3'>MMK_9.1_9.3</a>)</small></h3>	<p class='l'>darśanaśravaṇādīni vedanādīni cāpy atha / bhavanti yasya prāg ebhyaḥ so 'stīty eke vadantyuta //</p>
<h3 id='9.2'>9.2 <small></small></h3>	<p class='l'>kathaṃ hy avidyamānasya darśanādi bhaviṣyati / bhāvasya tasmāt prāg ebhyaḥ so 'sti bhāvo vyavasthitaḥ //</p>
<h3 id='9.3'>9.3 <small></small></h3>	<p class='l'>darśanaśravaṇādibhyo vedanādibhya eva ca / yaḥ prāg vyavasthito bhāvaḥ kena prajñapyate 'tha saḥ //</p>
<h3 id='9.4'>9.4 <small>(<a href='docExplore?doc_id=MMK_9.4_9.7'>MMK_9.4_9.7</a>)</small></h3>	<p class='l'>vināpi darśanādīni yadi cāsau vyavasthitaḥ / amūny api bhaviṣyanti vinā tena na saṃśayaḥ //</p>
<h3 id='9.5'>9.5 <small></small></h3>	<p class='l'>ajyate kenacit kaścit kiṃcit kena cid ajyate / kutaḥ kiṃcid vinā kaścit kiṃcit kiṃcid vinā kutaḥ //</p>
<h3 id='9.6'>9.6 <small></small></h3>	<p class='l'>sarvebhyo darśanādibhyaḥ kaścit pūrvo na vidyate / ajyate darśanādinām anyena punar anyadā //</p>
<h3 id='9.7'>9.7 <small></small></h3>	<p class='l'>sarvebhyo darśanādibhyo yadi pūrvo na vidyate / ekaikasmāt kathaṃ pūrvo darśanādeḥ sa vidyate //</p>
<h3 id='9.8'>9.8 <small>(<a href='docExplore?doc_id=MMK_9.8_9.12'>MMK_9.8_9.12</a>)</small></h3>	<p class='l'>draṣṭā sa eva sa śrotā sa eva yadi vedakaḥ / ekaikasmād bhavet pūrvam evaṃ caitan na yujyate //</p>
<h3 id='9.9'>9.9 <small></small></h3>	<p class='l'>draṣṭānya eva śrotānyo vedako 'nyaḥ punar yadi / sati syād draṣṭari śrotā bahutvaṃ cātmanāṃ bhavet //</p>
<h3 id='9.10'>9.10 <small></small></h3>	<p class='l'>darśanaśravaṇādīni vedanādīni cāpy atha / bhavanti yebhyas teṣv eṣa bhūteṣv api na vidyate //</p>
<h3 id='9.11'>9.11 <small></small></h3>	<p class='l'>darśanaśravaṇādīni vedanādīni cāpy atha / na vidyate ced yasya sa na vidyanta imāny api //</p>
<h3 id='9.12'>9.12 <small></small></h3>	<p class='l'>prāk ca yo darśanādibhyaḥ sāṃprataṃ cordhvam eva ca / na vidyate 'sti nāstīti nivṛttās tatra kalpanāḥ //</p>

<h2 id='10'>10</h2>

<h3 id='10.1'>10.1 <small>(<a href='docExplore?doc_id=MMK_10.1_10.4'>MMK_10.1_10.4</a>)</small></h3>	<p class='l'>yad indhanaṃ sa ced agnir ekatvaṃ kartṛkarmaṇoḥ / anyaś ced indhanād agnir indhanād apy ṛte bhavet //</p>
<h3 id='10.2'>10.2 <small></small></h3>	<p class='l'>nityapradīpta eva syād apradīpanahetukaḥ / punarārambhavaiyarthyam evaṃ cākarmakaḥ sati //</p>
<h3 id='10.3'>10.3 <small></small></h3>	<p class='l'>paratra nirapekṣatvād apradīpanahetukaḥ / punarārambhavaiyarthyaṃ nityadīptaḥ prasajyate //</p>
<h3 id='10.4'>10.4 <small></small></h3>	<p class='l'>tatraitat syād idhyamānam indhanaṃ bhavatīti cet / kenedhyatām indhanaṃ tat tāvanmātram idaṃ yadā //</p>
<h3 id='10.5'>10.5 <small>(<a href='docExplore?doc_id=MMK_10.5_10.7'>MMK_10.5_10.7</a>)</small></h3>	<p class='l'>anyo na prāpsyate 'prapto na dhakṣyaty adahan punaḥ / na nirvāsyaty anirvāṇaḥ sthāsyate vā svaliṅgavān //</p>
<h3 id='10.6'>10.6 <small></small></h3>	<p class='l'>anya evandhanād agnir indhanaṃ prāpnuyād yadi / strī saṃprāpnoti puruṣaṃ puruṣaś ca striyaṃ yathā //</p>
<h3 id='10.7'>10.7 <small></small></h3>	<p class='l'>anya evendhanād agnir indhanaṃ kāmam āpnuyāt / agnīndhane yadi syātām anyonyena tiraskṛte //</p>
<h3 id='10.8'>10.8 <small>(<a href='docExplore?doc_id=MMK_10.8_10.10'>MMK_10.8_10.10</a>)</small></h3>	<p class='l'>yadīndhanam apekṣyāgnir apekṣyāgniṃ yadīndhanam / katarat pūrvaniṣpannaṃ yad apekṣyāgnir indhanam //</p>
<h3 id='10.9'>10.9 <small></small></h3>	<p class='l'>yadīndhanam apekṣyāgnir agneḥ siddhasya sādhanam / evaṃ satīndhanaṃ cāpi bhaviṣyati niragnikam //</p>
<h3 id='10.10'>10.10 <small></small></h3>	<p class='l'>yo 'pekṣya sidhyate bhāvas tam evāpekṣya sidhyati / yadi yo 'pekṣitavyaḥ sa sidhyatāṃ kam apekṣya kaḥ //</p>
<h3 id='10.11'>10.11 <small>(<a href='docExplore?doc_id=MMK_10.11_10.13'>MMK_10.11_10.13</a>)</small></h3>	<p class='l'>yo 'pekṣya sidhyate bhāvaḥ so 'siddho 'pekṣate katham / athāpy apekṣate siddhas tv apekṣāsya na yujyate //</p>
<h3 id='10.12'>10.12 <small></small></h3>	<p class='l'>apekṣyendhanam agnir na nānapekṣyāgnir indhanam / apekṣyendhanam agniṃ na nānapekṣyāgnim indhanam //</p>
<h3 id='10.13'>10.13 <small></small></h3>	<p class='l'>āgacchaty anyato nāgnir indhane 'gnir na vidyate / atrendhane śeṣam uktaṃ gamyamānagatāgataiḥ //</p>
<h3 id='10.14'>10.14 <small>(<a href='docExplore?doc_id=MMK_10.14_10.16'>MMK_10.14_10.16</a>)</small></h3>	<p class='l'>indhanaṃ punar agnir na nāgnir anyatra cendhanāt / nāgnir indhanavān nāgnāv indhanāni na teṣu saḥ //</p>
<h3 id='10.15'>10.15 <small></small></h3>	<p class='l'>agnīndhanābhyāṃ vyākhyāta ātmopādānayoḥ kramaḥ / sarvo niravaśeṣeṇa sārdhaṃ ghaṭapaṭādibhiḥ //</p>
<h3 id='10.16'>10.16 <small></small></h3>	<p class='l'>ātmanaś ca satattvaṃ ye bhāvānāṃ ca pṛthak pṛthak / nirdiśanti na tān manye śāsanasyārthakovidān //</p>

<h2 id='11'>11</h2>

<h3 id='11.1'>11.1 <small>(<a href='docExplore?doc_id=MMK_11.1_11.4'>MMK_11.1_11.4</a>)</small></h3>	<p class='l'>pūrvā prajñāyate koṭir nety uvāca mahāmuniḥ / saṃsāro 'navarāgro hi nāsyādir nāpi paścimam //</p>
<h3 id='11.2'>11.2 <small></small></h3>	<p class='l'>naivāgraṃ nāvaraṃ yasya tasya madhyaṃ kuto bhavet / tasmān nātropapadyante pūrvāparasahakramāḥ //</p>
<h3 id='11.3'>11.3 <small></small></h3>	<p class='l'>pūrvaṃ jātir yadi bhavej jarāmaraṇam uttaram / nirjarā maraṇā jātir bhavej jāyeta cāmṛtaḥ //</p>
<h3 id='11.4'>11.4 <small></small></h3>	<p class='l'>paścāj jātir yadi bhavej jarāmaraṇam āditaḥ / ahetukam ajātasya syāj jarāmaraṇaṃ katham //</p>
<h3 id='11.5'>11.5 <small>(<a href='docExplore?doc_id=MMK_11.5_11.8'>MMK_11.5_11.8</a>)</small></h3>	<p class='l'>na jarāmaraṇaṃ caiva jātiś ca saha yujyate / mriyeta jāyamānaś ca syāc cāhetukatobhayoḥ //</p>
<h3 id='11.6'>11.6 <small></small></h3>	<p class='l'>yatra na prabhavanty ete pūrvāparasahakramāḥ / prapañcayanti tāṃ jātiṃ taj jarāmaraṇaṃ ca kim //</p>
<h3 id='11.7'>11.7 <small></small></h3>	<p class='l'>kāryaṃ ca kāraṇaṃ caiva lakṣyaṃ lakṣaṇam eva ca / vedanā vedakaś caiva santy arthā ye ca ke cana //</p>
<h3 id='11.8'>11.8 <small></small></h3>	<p class='l'>pūrvā na vidyate koṭiḥ saṃsārasya na kevalam / sarveṣām api bhāvānāṃ pūrvā koṭī na vidyate //</p>

<h2 id='12'>12</h2>

<h3 id='12.1'>12.1 <small>(<a href='docExplore?doc_id=MMK_12.1_12.3'>MMK_12.1_12.3</a>)</small></h3>	<p class='l'>svayaṃ kṛtaṃ parakṛtaṃ dvābhyāṃ kṛtam ahetukam / duḥkham ity eka icchanti tac ca kāryaṃ na yujyate //</p>
<h3 id='12.2'>12.2 <small></small></h3>	<p class='l'>svayaṃ kṛtaṃ yadi bhavet pratītya na tato bhavet / skandhān imān amī skandhāḥ saṃbhavanti pratītya hi //</p>
<h3 id='12.3'>12.3 <small></small></h3>	<p class='l'>yady amībhya ime 'nye syur ebhyo vāmī pare yadi / bhavet parakṛtaṃ duḥkhaṃ parair ebhir amī kṛtāḥ //</p>
<h3 id='12.4'>12.4 <small>(<a href='docExplore?doc_id=MMK_12.4_12.6'>MMK_12.4_12.6</a>)</small></h3>	<p class='l'>svapudgalakṛtaṃ duḥkhaṃ yadi duḥkhaṃ punar vinā / svapudgalaḥ sa katamo yena duḥkhaṃ svayaṃ kṛtam //</p>
<h3 id='12.5'>12.5 <small></small></h3>	<p class='l'>parapudgalajaṃ duḥkhaṃ yadi yasmai pradīyate / pareṇa kṛtvā tad duḥkhaṃ sa duḥkhena vinā kutaḥ //</p>
<h3 id='12.6'>12.6 <small></small></h3>	<p class='l'>parapudgalajaṃ duḥkhaṃ yadi kaḥ parapudgalaḥ / vinā duḥkhena yaḥ kṛtvā parasmai prahiṇoti tat //</p>
<h3 id='12.7'>12.7 <small>(<a href='docExplore?doc_id=MMK_12.7_12.10'>MMK_12.7_12.10</a>)</small></h3>	<p class='l'>svayaṃ kṛtasyāprasiddher duḥkhaṃ parakṛtaṃ kutaḥ / paro hi duḥkhaṃ yat kuryāt tat tasya syāt svayaṃ kṛtam //</p>
<h3 id='12.8'>12.8 <small></small></h3>	<p class='l'>na tāvat svakṛtaṃ duḥkhaṃ na hi tenaiva tat kṛtam / paro nātmakṛtaś cet syād duḥkhaṃ parakṛtaṃ katham //</p>
<h3 id='12.9'>12.9 <small></small></h3>	<p class='l'>syād ubhābhyāṃ kṛtaṃ duḥkhaṃ syād ekaikakṛtaṃ yadi / parākārāsvayaṃkāraṃ duḥkham ahetukaṃ kutaḥ //</p>
<h3 id='12.10'>12.10 <small></small></h3>	<p class='l'>na kevalaṃ hi duḥkhasya cāturvidhyaṃ na vidyate / bāhyānām api bhāvānāṃ cāturvidhyaṃ na vidyate //</p>

<h2 id='13'>13</h2>

<h3 id='13.1'>13.1 <small>(<a href='docExplore?doc_id=MMK_13.1_13.4'>MMK_13.1_13.4</a>)</small></h3>	<p class='l'>tan mṛṣā moṣadharma yad bhagavān ity abhāṣata / sarve ca moṣadharmāṇaḥ saṃskārās tena te mṛṣā //</p>
<h3 id='13.2'>13.2 <small></small></h3>	<p class='l'>tan mṛṣā moṣadharma yad yadi kiṃ tatra muṣyate / etat tūktaṃ bhagavatā śūnyatāparidīpakam //</p>
<h3 id='13.3'>13.3 <small></small></h3>	<p class='l'>bhāvānāṃ niḥsvabhāvatvam anyathābhāvadarśanāt / nāsvabhāvaś ca bhāvo 'sti bhāvānāṃ śūnyatā yataḥ //</p>
<h3 id='13.4'>13.4 <small></small></h3>	<p class='l'>kasya syād anyathābhāvaḥ svabhāvaś cen na vidyate / kasya syād anyathābhāvaḥ svabhāvo yadi vidyate //</p>
<h3 id='13.5'>13.5 <small>(<a href='docExplore?doc_id=MMK_13.5_13.8'>MMK_13.5_13.8</a>)</small></h3>	<p class='l'>tasyaiva nānyathābhāvo nāpy anyasyaiva yujyate / yuvā na jīryate yasmād yasmāj jīrṇo na jīryate //</p>
<h3 id='13.6'>13.6 <small></small></h3>	<p class='l'>tasya ced anyathābhāvaḥ kṣīram eva bhaved dadhi / kṣīrād anyasya kasyacid dadhibhāvo bhaviṣyati //</p>
<h3 id='13.7'>13.7 <small></small></h3>	<p class='l'>yady aśūnyaṃ bhavet kiṃcit syāc chūnyam iti kiṃ cana / na kiṃcid asty aśūnyaṃ ca kutaḥ śūnyaṃ bhaviṣyati //</p>
<h3 id='13.8'>13.8 <small></small></h3>	<p class='l'>śūnyatā sarvadṛṣṭīnāṃ proktā niḥsaraṇaṃ jinaiḥ / yeṣāṃ tu śūnyatādṛṣṭis tān asādhyān babhāṣire //</p>

<h2 id='14'>14</h2>

<h3 id='14.1'>14.1 <small>(<a href='docExplore?doc_id=MMK_14.1_14.3'>MMK_14.1_14.3</a>)</small></h3>	<p class='l'>draṣṭavyaṃ darśanaṃ draṣṭā trīṇy etāni dviśo dviśaḥ / sarvaśaś ca na saṃsargam anyonyena vrajanty uta //</p>
<h3 id='14.2'>14.2 <small></small></h3>	<p class='l'>evaṃ rāgaś ca raktaś ca rañjanīyaṃ ca dṛśyatām / traidhena śeṣāḥ kleśāś ca śeṣāṇy āyatanāni ca //</p>
<h3 id='14.3'>14.3 <small></small></h3>	<p class='l'>anyenānyasya saṃsargas tac cānyatvaṃ na vidyate / draṣṭavyaprabhṛtīnāṃ yan na saṃsargaṃ vrajanty ataḥ //</p>
<h3 id='14.4'>14.4 <small>(<a href='docExplore?doc_id=MMK_14.4_14.8'>MMK_14.4_14.8</a>)</small></h3>	<p class='l'>na ca kevalam anyatvaṃ draṣṭavyāder na vidyate / kasyacit kenacit sārdhaṃ nānyatvam upapadyate //</p>
<h3 id='14.5'>14.5 <small></small></h3>	<p class='l'>anyad anyat pratītyānyan nānyad anyad ṛte 'nyataḥ / yat pratītya ca yat tasmāt tad anyan nopapadyate //</p>
<h3 id='14.6'>14.6 <small></small></h3>	<p class='l'>yady anyad anyad anyasmād anyasmād apy ṛte bhavet / tad anyad anyad anyasmād ṛte nāsti ca nāsty ataḥ //</p>
<h3 id='14.7'>14.7 <small></small></h3>	<p class='l'>nānyasmin vidyate 'nyatvam ananyasmin na vidyate / avidyamāne cānyatve nāsty anyad vā tad eva vā //</p>
<h3 id='14.8'>14.8 <small></small></h3>	<p class='l'>na tena tasya saṃsargo nānyenānyasya yujyate / saṃsṛjyamānaṃ saṃsṛṣṭaṃ saṃsraṣṭā ca na vidyate //</p>

<h2 id='15'>15</h2>

<h3 id='15.1'>15.1 <small>(<a href='docExplore?doc_id=MMK_15.1_15.4'>MMK_15.1_15.4</a>)</small></h3>	<p class='l'>na saṃbhavaḥ svabhāvasya yuktaḥ pratyayahetubhiḥ / hetupratyayasaṃbhūtaḥ svabhāvaḥ kṛtako bhavet //</p>
<h3 id='15.2'>15.2 <small></small></h3>	<p class='l'>svabhāvaḥ kṛtako nāma bhaviṣyati punaḥ katham / akṛtrimaḥ svabhāvo hi nirapekṣaḥ paratra ca //</p>
<h3 id='15.3'>15.3 <small></small></h3>	<p class='l'>kutaḥ svabhāvasyābhāve parabhāvo bhaviṣyati / svabhāvaḥ parabhāvasya parabhāvo hi kathyate //</p>
<h3 id='15.4'>15.4 <small></small></h3>	<p class='l'>svabhāvaparabhāvābhyām ṛte bhāvaḥ kutaḥ punaḥ / svabhāve parabhāve ca sati bhāvo hi sidhyati //</p>
<h3 id='15.5'>15.5 <small>(<a href='docExplore?doc_id=MMK_15.5_15.8'>MMK_15.5_15.8</a>)</small></h3>	<p class='l'>bhāvasya ced aprasiddhir abhāvo naiva sidhyati / bhāvasya hy anyathābhāvam abhāvaṃ bruvate janāḥ //</p>
<h3 id='15.6'>15.6 <small></small></h3>	<p class='l'>svabhāvaṃ parabhāvaṃ ca bhāvaṃ cābhāvam eva ca / ye paśyanti na paśyanti te tattvaṃ buddhaśāsane //</p>
<h3 id='15.7'>15.7 <small></small></h3>	<p class='l'>kātyāyanāvavāde cāstīti nāstīti cobhayam / pratiṣiddhaṃ bhagavatā bhāvābhāvavibhāvinā //</p>
<h3 id='15.8'>15.8 <small></small></h3>	<p class='l'>yady astitvaṃ prakṛtyā syān na bhaved asya nāstitā / prakṛter anyathābhāvo na hi jātūpapadyate //</p>
<h3 id='15.9'>15.9 <small>(<a href='docExplore?doc_id=MMK_15.9_15.11'>MMK_15.9_15.11</a>)</small></h3>	<p class='l'>prakṛtau kasya vāsatyām anyathātvaṃ bhaviṣyati / prakṛtau kasya vā satyām anyathātvaṃ bhaviṣyati //</p>
<h3 id='15.10'>15.10 <small></small></h3>	<p class='l'>astīti śāśvatagrāho nāstīty ucchedadarśanam / tasmād astitvanāstitve nāśrīyeta vicakṣaṇaḥ //</p>
<h3 id='15.11'>15.11 <small></small></h3>	<p class='l'>asti yad dhi svabhāvena na tan nāstīti śāśvatam / nāstīdānīm abhūt pūrvam ity ucchedaḥ prasajyate //</p>

<h2 id='16'>16</h2>

<h3 id='16.1'>16.1 <small>(<a href='docExplore?doc_id=MMK_16.1_16.4'>MMK_16.1_16.4</a>)</small></h3>	<p class='l'>saṃskārāḥ saṃsaranti cen na nityāḥ saṃsaranti te / saṃsaranti ca nānityāḥ sattve 'py eṣa samaḥ kramaḥ //</p>
<h3 id='16.2'>16.2 <small></small></h3>	<p class='l'>pudgalaḥ saṃsarati cet skandhāyatanadhātuṣu / pañcadhā mṛgyamāṇo 'sau nāsti kaḥ saṃsariṣyati //</p>
<h3 id='16.3'>16.3 <small></small></h3>	<p class='l'>upādānād upādānaṃ saṃsaran vibhavo bhavet / vibhavaś cānupādānaḥ kaḥ sa kiṃ saṃsariṣyati //</p>
<h3 id='16.4'>16.4 <small></small></h3>	<p class='l'>saṃskārāṇāṃ na nirvāṇaṃ kathaṃ cid upapadyate / sattvasyāpi na nirvāṇaṃ kathaṃ cid upapadyate //</p>
<h3 id='16.5'>16.5 <small>(<a href='docExplore?doc_id=MMK_16.5_16.10'>MMK_16.5_16.10</a>)</small></h3>	<p class='l'>na badhyante na mucyanta udayavyayadharmiṇaḥ / saṃskārāḥ pūrvavat sattvo badhyate na na mucyate //</p>
<h3 id='16.6'>16.6 <small></small></h3>	<p class='l'>bandhanaṃ ced upādānaṃ sopādāno na badhyate / badhyate nānupādānaḥ kimavastho 'tha badhyate //</p>
<h3 id='16.7'>16.7 <small></small></h3>	<p class='l'>badhnīyād bandhanaṃ kāmaṃ bandhyāt pūrvaṃ bhaved yadi / na cāsti tac cheṣam uktaṃ gamyamānagatāgataiḥ //</p>
<h3 id='16.8'>16.8 <small></small></h3>	<p class='l'>baddho na mucyate tāvad abaddho naiva mucyate / syātāṃ baddhe mucyamāne yugapad bandhamokṣaṇe //</p>
<h3 id='16.9'>16.9 <small></small></h3>	<p class='l'>nirvāsyāmy anupādāno nirvāṇaṃ me bhaviṣyati / iti yeṣāṃ grahas teṣām upādānamahāgrahaḥ //</p>
<h3 id='16.10'>16.10 <small></small></h3>	<p class='l'>na nirvāṇasamāropo na saṃsārāpakarṣaṇam / yatra kas tatra saṃsāro nirvāṇaṃ kiṃ vikalpyate //</p>

<h2 id='17'>17</h2>

<h3 id='17.1'>17.1 <small>(<a href='docExplore?doc_id=MMK_17.1_17.4'>MMK_17.1_17.4</a>)</small></h3>	<p class='l'>ātmasaṃyamakaṃ cetaḥ parānugrāhakaṃ ca yat / maitraṃ sa dharamas tad bījaṃ phalasya pretya ceha ca //</p>
<h3 id='17.2'>17.2 <small></small></h3>	<p class='l'>cetanā cetayitvā ca karmoktaṃ paramarṣiṇā / tasyānekavidho bhedaḥ karmaṇaḥ parikīrtitaḥ //</p>
<h3 id='17.3'>17.3 <small></small></h3>	<p class='l'>tatra yac cetanety uktaṃ karma tan mānasaṃ smṛtam / cetayitvā ca yat tūktaṃ tat tu kāyikavācikam //</p>
<h3 id='17.4'>17.4 <small></small></h3>	<p class='l'>vāgviṣpando 'viratayo yāś cāvijñaptisaṃjñitāḥ / avijñaptaya evānyāḥ smṛtā viratayas tathā //</p>
<h3 id='17.5'>17.5 <small>(<a href='docExplore?doc_id=MMK_17.5_17.7'>MMK_17.5_17.7</a>)</small></h3>	<p class='l'>paribhogānvayaṃ puṇyam apuṇyaṃ ca tathāvidham / cetanā ceti saptaite dharmāḥ karmāñjanāḥ smṛtāḥ //</p>
<h3 id='17.6'>17.6 <small></small></h3>	<p class='l'>tiṣṭhaty ā pākakālāc cet karma tan nityatām iyāt / niruddhaṃ cen niruddhaṃ sat kiṃ phalaṃ janayiṣyati //</p>
<h3 id='17.7'>17.7 <small></small></h3>	<p class='l'>yo 'ṅkuraprabhṛtir bījāt saṃtāno 'bhipravartate / tataḥ phalam ṛte bījāt sa ca nābhipravartate //</p>
<h3 id='17.8'>17.8 <small>(<a href='docExplore?doc_id=MMK_17.8_17.10'>MMK_17.8_17.10</a>)</small></h3>	<p class='l'>bījāc ca yasmāt saṃtānaḥ saṃtānāc ca phalodbhavaḥ / bījapūrvaṃ phalaṃ tasmān nocchinnaṃ nāpi śāśvatam //</p>
<h3 id='17.9'>17.9 <small></small></h3>	<p class='l'>yas tasmāc cittasaṃtānaś cetaso 'bhipravartate / tataḥ phalam ṛte cittāt sa ca nābhipravartate //</p>
<h3 id='17.10'>17.10 <small></small></h3>	<p class='l'>cittāc ca yasmāt saṃtānaḥ saṃtānāc ca phalodbhavaḥ / karmapūrvaṃ phalaṃ tasmān nocchinnaṃ nāpi śāśvatam //</p>
<h3 id='17.11'>17.11 <small>(<a href='docExplore?doc_id=MMK_17.11_17.13'>MMK_17.11_17.13</a>)</small></h3>	<p class='l'>dharmasya sādhanopāyāḥ śuklāḥ karmapathā daśa / phalaṃ kāmaguṇāḥ pañca dharmasya pretya ceha ca //</p>
<h3 id='17.12'>17.12 <small></small></h3>	<p class='l'>bahavaś ca mahāntaś ca doṣāḥ syur yadi kalpanā / syād eṣā tena naivaiṣā kalpanātropapadyate //</p>
<h3 id='17.13'>17.13 <small></small></h3>	<p class='l'>imāṃ punaḥ pravakṣyāmi kalpanāṃ yātra yojyate / buddhaiḥ pratyekabuddhaiś ca śrāvakaiś cānuvarṇitām //</p>
<h3 id='17.14'>17.14 <small>(<a href='docExplore?doc_id=MMK_17.14_17.17'>MMK_17.14_17.17</a>)</small></h3>	<p class='l'>pattraṃ yathā 'vipraṇāśastatharṇam iva karma ca / caturvidho dhātutaḥ sa prakṛtyāvyākṛtaś ca saḥ //</p>
<h3 id='17.15'>17.15 <small></small></h3>	<p class='l'>prahāṇato na praheyo bhāvanāheya eva vā / tasmād avipraṇāśena jāyate karmaṇāṃ phalam //</p>
<h3 id='17.16'>17.16 <small></small></h3>	<p class='l'>prahāṇataḥ praheyaḥ syāt karmaṇaḥ saṃkrameṇa vā / yadi doṣāḥ prasajyeraṃs tatra karmavadhādayaḥ //</p>
<h3 id='17.17'>17.17 <small></small></h3>	<p class='l'>sarveṣāṃ visabhāgānāṃ sabhāgānāṃ ca karmaṇām / pratisaṃdhau sadhātūnām eka utpadyate tu saḥ //</p>
<h3 id='17.18'>17.18 <small>(<a href='docExplore?doc_id=MMK_17.18_17.20'>MMK_17.18_17.20</a>)</small></h3>	<p class='l'>karmaṇaḥ karmaṇo dṛṣṭe dharma utpadyate tu saḥ / dviprakārasya sarvasya vipakve 'pi ca tiṣṭhati //</p>
<h3 id='17.19'>17.19 <small></small></h3>	<p class='l'>phalavyatikramād vā sa maraṇād vā nirudhyate / anāsravaṃ sāsravaṃ ca vibhāgaṃ tatra lakṣayet //</p>
<h3 id='17.20'>17.20 <small></small></h3>	<p class='l'>śūnyatā ca na cocchedaḥ saṃsāraś ca na śāśvatam / karmaṇo 'vipraṇāśaś ca dharmo buddhena deśitaḥ //</p>
<h3 id='17.21'>17.21 <small>(<a href='docExplore?doc_id=MMK_17.21_17.23'>MMK_17.21_17.23</a>)</small></h3>	<p class='l'>karma notpadyate kasmān niḥsvabhāvaṃ yatas tataḥ / yasmāc ca tad anutpannaṃ na tasmād vipraṇaśyati //</p>
<h3 id='17.22'>17.22 <small></small></h3>	<p class='l'>karma svabhāvataś cet syāc chāśvataṃ syād asaṃśayam / akṛtaṃ ca bhavet karma kriyate na hi śāśvatam //</p>
<h3 id='17.23'>17.23 <small></small></h3>	<p class='l'>akṛtābhyāgamabhayaṃ syāt karmākṛtakaṃ yadi / abrahmacaryavāsaś ca doṣastatra prasajyate //</p>
<h3 id='17.24'>17.24 <small>(<a href='docExplore?doc_id=MMK_17.24_17.26'>MMK_17.24_17.26</a>)</small></h3>	<p class='l'>vyavahārā virudhyante sarva eva na saṃśayaḥ / puṇyapāpakṛtor naiva pravibhāgaś ca yujyate //</p>
<h3 id='17.25'>17.25 <small></small></h3>	<p class='l'>tad vipakvavipākaṃ ca punar eva vipakṣyati / karma vyavasthitaṃ yasmāt tasmāt svābhāvikaṃ yadi //</p>
<h3 id='17.26'>17.26 <small></small></h3>	<p class='l'>karma kleśātmakaṃ cedaṃ te ca kleśā na tattvataḥ / na cet te tattvataḥ kleśāḥ karma syāt tattvataḥ katham //</p>
<h3 id='17.27'>17.27 <small>(<a href='docExplore?doc_id=MMK_17.27_17.33'>MMK_17.27_17.33</a>)</small></h3>	<p class='l'>karma kleśāś ca dehānāṃ pratyayāḥ samudāhṛtāḥ / karma kleśāś ca te śūnyā yadi deheṣu kā kathā //</p>
<h3 id='17.28'>17.28 <small></small></h3>	<p class='l'>avidyānivṛto jantus tṛṣṇāsaṃyojanaś ca saḥ / sa bhoktā sa ca na kartur anyo na ca sa eva saḥ //</p>
<h3 id='17.29'>17.29 <small></small></h3>	<p class='l'>na pratyayasamutpannaṃ nāpratyayasamutthitam / asti yasmād idaṃ karma tasmāt kartāpi nāsty ataḥ //</p>
<h3 id='17.30'>17.30 <small></small></h3>	<p class='l'>karma cen nāsti kartā ca kutaḥ syāt karmajaṃ phalam / asaty atha phale bhoktā kuta eva bhaviṣyati //</p>
<h3 id='17.31'>17.31 <small></small></h3>	<p class='l'>yathā nirmitakaṃ śāstā nirmimīta rddhisaṃpadā / nirmito nirmimītānyaṃ sa ca nirmitakaḥ punaḥ //</p>
<h3 id='17.32'>17.32 <small></small></h3>	<p class='l'>tathā nirmitakākāraḥ kartā yat karma tat kṛtam / tadyathā nirmitenānyo nirmito nirmitas tathā //</p>
<h3 id='17.33'>17.33 <small></small></h3>	<p class='l'>kleśāḥ karmāṇi dehāś ca kartāraś ca phalāni ca / gandharvanagarākārā marīcisvapnasaṃnibhāḥ //</p>

<h2 id='18'>18</h2>

<h3 id='18.1'>18.1 <small>(<a href='docExplore?doc_id=MMK_18.1_18.4'>MMK_18.1_18.4</a>)</small></h3>	<p class='l'>ātmā skandhā yadi bhaved udayavyayabhāg bhavet / skandhebhyo 'nyo yadi bhaved bhaved askandhalakṣaṇaḥ //</p>
<h3 id='18.2'>18.2 <small></small></h3>	<p class='l'>ātmany asati cātmīyaṃ kuta eva bhaviṣyati / nirmamo nirahaṃkāraḥ śamād ātmātmanīnayoḥ //</p>
<h3 id='18.3'>18.3 <small></small></h3>	<p class='l'>nirmamo nirahaṃkāro yaś ca so 'pi na vidyate / nirmamaṃ nirahaṃkāraṃ yaḥ paśyati na paśyati //</p>
<h3 id='18.4'>18.4 <small></small></h3>	<p class='l'>mamety aham iti kṣīṇe bahirdhādhyātmam eva ca / nirudhyata upādānaṃ tatkṣayāj janmanaḥ kṣayaḥ //</p>
<h3 id='18.5'>18.5 <small>(<a href='docExplore?doc_id=MMK_18.5_18.8'>MMK_18.5_18.8</a>)</small></h3>	<p class='l'>karmakleśakṣayān mokṣaḥ karmakleśā vikalpataḥ / te prapañcāt prapañcas tu śūnyatāyāṃ nirudhyate //</p>
<h3 id='18.6'>18.6 <small></small></h3>	<p class='l'>ātmety api prajñapitam anātmety api deśitam / buddhair nātmā na cānātmā kaścid ity api deśitam //</p>
<h3 id='18.7'>18.7 <small></small></h3>	<p class='l'>nivṛttam abhidhātavyaṃ nivṛttaś cittagocaraḥ / anutpannāniruddhā hi nirvāṇam iva dharmatā //</p>
<h3 id='18.8'>18.8 <small></small></h3>	<p class='l'>sarvaṃ tathyaṃ na vā tathyaṃ tathyaṃ cātathyam eva ca / naivātathyaṃ naiva tathyam etad buddhānuśāsanam //</p>
<h3 id='18.9'>18.9 <small>(<a href='docExplore?doc_id=MMK_18.9_18.12'>MMK_18.9_18.12</a>)</small></h3>	<p class='l'>aparapratyayaṃ śāntaṃ prapañcair aprapañcitam / nirvikalpam anānārtham etat tattvasya lakṣaṇam //</p>
<h3 id='18.10'>18.10 <small></small></h3>	<p class='l'>pratītya yad yad bhavati na hi tāvat tad eva tat / na cānyadapi tattasmānnocchinnaṃ nāpi śāśvatam //</p>
<h3 id='18.11'>18.11 <small></small></h3>	<p class='l'>anekārtham anānārtham anucchedam aśāśvatam / etat tal lokanāthānāṃ buddhānāṃ śāsanāmṛtam //</p>
<h3 id='18.12'>18.12 <small></small></h3>	<p class='l'>saṃbuddhānām anutpāde śrāvakāṇāṃ punaḥ kṣaye / jñānaṃ pratyekabuddhānām asaṃsargāt pravartate //</p>

<h2 id='19'>19</h2>

<h3 id='19.1'>19.1 <small>(<a href='docExplore?doc_id=MMK_19.1_19.6'>MMK_19.1_19.6</a>)</small></h3>	<p class='l'>pratyutpanno 'nāgataś ca yady atītam apekṣya hi / pratyutpanno 'nāgataś ca kāle 'tīte bhaviṣyataḥ //</p>
<h3 id='19.2'>19.2 <small></small></h3>	<p class='l'>pratyutpanno 'nāgataś ca na stas tatra punar yadi / pratyutpanno 'nāgataś ca syātāṃ katham apekṣya tam //</p>
<h3 id='19.3'>19.3 <small></small></h3>	<p class='l'>anapekṣya punaḥ siddhir nātītaṃ vidyate tayoḥ / pratyutpanno 'nāgataś ca tasmāt kālo na vidyate //</p>
<h3 id='19.4'>19.4 <small></small></h3>	<p class='l'>etenaivāvaśiṣṭau dvau krameṇa parivartakau / uttamādhamamadhyādīn ekatvādīṃś ca lakṣayet //</p>
<h3 id='19.5'>19.5 <small></small></h3>	<p class='l'>nāsthito gṛhyate kālaḥ sthitaḥ kālo na vidyate / yo gṛhyetāgṛhītaś ca kālaḥ prajñapyate katham //</p>
<h3 id='19.6'>19.6 <small></small></h3>	<p class='l'>bhāvaṃ pratītya kālaś cet kālo bhāvād ṛte kutaḥ / na ca kaś cana bhāvo 'sti kutaḥ kālo bhaviṣyati //</p>

<h2 id='20'>20</h2>

<h3 id='20.1'>20.1 <small>(<a href='docExplore?doc_id=MMK_20.1_20.3'>MMK_20.1_20.3</a>)</small></h3>	<p class='l'>hetoś ca pratyayānāṃ ca sāmagryā jāyate yadi / phalamasti ca sāmagryāṃ sāmagryā jāyate katham //</p>
<h3 id='20.2'>20.2 <small></small></h3>	<p class='l'>hetoś ca pratyayānāṃ ca sāmagryā jāyate yadi / phalaṃ nāsti ca sāmagryāṃ sāmagryā jāyate katham //</p>
<h3 id='20.3'>20.3 <small></small></h3>	<p class='l'>hetoś ca pratyayānāṃ ca sāmagryām asti cet phalam / gṛhyeta nanu sāmagryāṃ sāmagryāṃ ca na gṛhyate //</p>
<h3 id='20.4'>20.4 <small>(<a href='docExplore?doc_id=MMK_20.4_20.6'>MMK_20.4_20.6</a>)</small></h3>	<p class='l'>hetoś ca pratyayānāṃ ca sāmagryāṃ nāsti cet phalam / hetavaḥ pratyayāś ca syur ahetupratyayaiḥ samāḥ //</p>
<h3 id='20.5'>20.5 <small></small></h3>	<p class='l'>hetuṃ phalasya dattvā ca yadi hetur nirudhyate / yad dattaṃ yan nirudhaṃ ca hetor ātmadvayaṃ bhavet //</p>
<h3 id='20.6'>20.6 <small></small></h3>	<p class='l'>hetuṃ phalasyādattvā ca yadi hetur nirudhyate / hetau niruddhe jātaṃ tat phalam āhetukaṃ bhavet //</p>
<h3 id='20.7'>20.7 <small>(<a href='docExplore?doc_id=MMK_20.7_20.10'>MMK_20.7_20.10</a>)</small></h3>	<p class='l'>phalaṃ sahaiva sāmagryā yadi prādurbhavet punaḥ / ekakālau prasajyete janako yaś ca janyate //</p>
<h3 id='20.8'>20.8 <small></small></h3>	<p class='l'>pūrvam eva ca sāmagryāḥ phalaṃ prādurbhaved yadi / hetupratyayanirmuktaṃ phalam āhetukaṃ bhavet //</p>
<h3 id='20.9'>20.9 <small></small></h3>	<p class='l'>niruddhe cet phalaṃ hetau hetoḥ saṃkramaṇaṃ bhavet / pūrvajātasya hetoś ca punarjanma prasajyate //</p>
<h3 id='20.10'>20.10 <small></small></h3>	<p class='l'>janayet phalam utpannaṃ niruddho 'staṃgataḥ katham / hetus tiṣṭhann api kathaṃ phalena janayed vṛtaḥ //</p>
<h3 id='20.11'>20.11 <small>(<a href='docExplore?doc_id=MMK_20.11_20.14'>MMK_20.11_20.14</a>)</small></h3>	<p class='l'>athāvṛtaḥ phalenāsau katamaj janayet phalam / na hy adṛṣṭvā na dṛṣṭvāpi hetur janayate phalam //</p>
<h3 id='20.12'>20.12 <small></small></h3>	<p class='l'>nātītasya hy atītena phalasya saha hetunā / nājātena na jātena saṃgatir jātu vidyate //</p>
<h3 id='20.13'>20.13 <small></small></h3>	<p class='l'>na jātasya hy ajātena phalasya saha hetunā / nātītena na jātena saṃgatir jātu vidyate //</p>
<h3 id='20.14'>20.14 <small></small></h3>	<p class='l'>nājātasya hi jātena phalasya saha hetunā / nājātena na naṣṭena saṃgatir jātu vidyate //</p>
<h3 id='20.15'>20.15 <small>(<a href='docExplore?doc_id=MMK_20.15_20.17'>MMK_20.15_20.17</a>)</small></h3>	<p class='l'>asatyāṃ saṃgatau hetuḥ kathaṃ janayate phalam / satyāṃ vā saṃgatau hetuḥ kathaṃ janayate phalam //</p>
<h3 id='20.16'>20.16 <small></small></h3>	<p class='l'>hetuḥ phalena śūnyaś cet kathaṃ janayate phalam / hetuḥ phalenāśūnyaś cet kathaṃ janayate phalam //</p>
<h3 id='20.17'>20.17 <small></small></h3>	<p class='l'>phalaṃ notpatsyate 'śūnyam aśūnyaṃ na nirotsyate / aniruddham anutpannam aśūnyaṃ tad bhaviṣyati //</p>
<h3 id='20.18'>20.18 <small>(<a href='docExplore?doc_id=MMK_20.18_20.20'>MMK_20.18_20.20</a>)</small></h3>	<p class='l'>katham utpatsyate śūnyaṃ kathaṃ śūnyaṃ nirotsyate / śūnyam apy aniruddhaṃ tad anutpannaṃ prasajyate //</p>
<h3 id='20.19'>20.19 <small></small></h3>	<p class='l'>hetoḥ phalasya caikatvaṃ na hi jātūpapadyate / hetoḥ phalasya cānyatvaṃ na hi jātūpapadyate //</p>
<h3 id='20.20'>20.20 <small></small></h3>	<p class='l'>ekatve phalahetvoḥ syād aikyaṃ janakajanyayoḥ / pṛthaktve phalahetvoḥ syāt tulyo hetur ahetunā //</p>
<h3 id='20.21'>20.21 <small>(<a href='docExplore?doc_id=MMK_20.21_20.24'>MMK_20.21_20.24</a>)</small></h3>	<p class='l'>phalaṃ svabhāvasadbhūtaṃ kiṃ hetur janayiṣyati / phalaṃ svabhāvāsadbhūtaṃ kiṃ hetur janayiṣyati //</p>
<h3 id='20.22'>20.22 <small></small></h3>	<p class='l'>na cājanayamānasya hetutvam upapadyate / hetutvānupapattau ca phalaṃ kasya bhaviṣyati //</p>
<h3 id='20.23'>20.23 <small></small></h3>	<p class='l'>na ca pratyayahetūnām iyam ātmānam ātmanā / yā sāmagrī janayate sā kathaṃ janayet phalam //</p>
<h3 id='20.24'>20.24 <small></small></h3>	<p class='l'>na sāmagrīkṛtaṃ phalaṃ nāsāmagrīkṛtaṃ phalam / asti pratyayasāmagrī kuta eva phalaṃ vinā //</p>

<h2 id='21'>21</h2>

<h3 id='21.1'>21.1 <small>(<a href='docExplore?doc_id=MMK_21.1_21.4'>MMK_21.1_21.4</a>)</small></h3>	<p class='l'>vinā vā saha vā nāsti vibhavaḥ saṃbhavena vai / vinā vā saha vā nāsti saṃbhavo vibhavena vai //</p>
<h3 id='21.2'>21.2 <small></small></h3>	<p class='l'>bhaviṣyati kathaṃ nāma vibhavaḥ saṃbhavaṃ vinā / vinaiva janma maraṇaṃ vibhavo nodbhavaṃ vinā //</p>
<h3 id='21.3'>21.3 <small></small></h3>	<p class='l'>saṃbhavenaiva vibhavaḥ kathaṃ saha bhaviṣyati / na janma maraṇaṃ caivaṃ tulyakālaṃ hi vidyate //</p>
<h3 id='21.4'>21.4 <small></small></h3>	<p class='l'>bhaviṣyati kathaṃ nāma saṃbhavo vibhavaṃ vinā / anityatā hi bhāveṣu na kadācin na vidyate //</p>
<h3 id='21.5'>21.5 <small>(<a href='docExplore?doc_id=MMK_21.5_21.8'>MMK_21.5_21.8</a>)</small></h3>	<p class='l'>saṃbhavo vibhavenaiva kathaṃ saha bhaviṣyati / na janma maraṇaṃ caiva tulyakālaṃ hi vidyate //</p>
<h3 id='21.6'>21.6 <small></small></h3>	<p class='l'>sahānyonyena vā siddhir vinānyonyena vā yayoḥ / na vidyate tayoḥ siddhiḥ kathaṃ nu khalu vidyate //</p>
<h3 id='21.7'>21.7 <small></small></h3>	<p class='l'>kṣayasya saṃbhavo nāsti nākṣayasyāsti saṃbhavaḥ / kṣayasya vibhavo nāsti vibhavo nākṣayasya ca //</p>
<h3 id='21.8'>21.8 <small></small></h3>	<p class='l'>saṃbhavo vibhavaś caiva vinā bhāvaṃ na vidyate / saṃbhavaṃ vibhavaṃ caiva vinā bhāvo na vidyate //</p>
<h3 id='21.9'>21.9 <small>(<a href='docExplore?doc_id=MMK_21.9_21.12'>MMK_21.9_21.12</a>)</small></h3>	<p class='l'>saṃbhavo vibhavaś caiva na śūnyasyopapadyate / saṃbhavo vibhavaś caiva nāśūnyasyopapadyate //</p>
<h3 id='21.10'>21.10 <small></small></h3>	<p class='l'>saṃbhavo vibhavaś caiva naika ity upapadyate / saṃbhavo vibhavaś caiva na nānety upapadyate //</p>
<h3 id='21.11'>21.11 <small></small></h3>	<p class='l'>dṛśyate saṃbhavaścaiva vibhavaś caiva te bhavet / dṛśyate saṃbhavaścaiva mohād vibhava eva ca //</p>
<h3 id='21.12'>21.12 <small></small></h3>	<p class='l'>na bhāvāj jāyate bhāvo bhāvo 'bhāvān na jāyate / nābhāvāj jāyate 'bhāvo 'bhāvo bhāvān na jāyate //</p>
<h3 id='21.13'>21.13 <small>(<a href='docExplore?doc_id=MMK_21.13_21.16'>MMK_21.13_21.16</a>)</small></h3>	<p class='l'>na svato jāyate bhāvaḥ parato naiva jāyate / na svataḥ parataś caiva jāyate jāyate kutaḥ //</p>
<h3 id='21.14'>21.14 <small></small></h3>	<p class='l'>bhāvam abhyupapannasya śāśvatocchedadarśanam / prasajyate sa bhāvo hi nityo 'nityo 'tha vā bhavet //</p>
<h3 id='21.15'>21.15 <small></small></h3>	<p class='l'>bhāvam abhyupapannasya naivocchedo na śāśvatam / udayavyayasaṃtānaḥ phalahetvor bhavaḥ sa hi //</p>
<h3 id='21.16'>21.16 <small></small></h3>	<p class='l'>udayavyayasaṃtānaḥ phalahetvor bhavaḥ sa cet / vyayasyāpunarutpatter hetūcchedaḥ prasajyate //</p>
<h3 id='21.17'>21.17 <small>(<a href='docExplore?doc_id=MMK_21.17_21.21'>MMK_21.17_21.21</a>)</small></h3>	<p class='l'>sadbhāvasya svabhāvena nāsadbhāvaś ca yujyate / nirvāṇakāle cocchedaḥ praśamād bhavasaṃtateḥ //</p>
<h3 id='21.18'>21.18 <small></small></h3>	<p class='l'>carame na niruddhe ca prathamo yujyate bhavaḥ / carame nāniruddhe ca prathamo yujyate bhavaḥ //</p>
<h3 id='21.19'>21.19 <small></small></h3>	<p class='l'>nirudhyamāne carame prathamo yadi jāyate / nirudhyamāna ekaḥ syāj jāyamāno 'paro bhavet //</p>
<h3 id='21.20'>21.20 <small></small></h3>	<p class='l'>na cen nirudhyamānaś ca jāyamānaś ca yujyate / sārdhaṃ ca mriyate yeṣu teṣu skandheṣu jāyate //</p>
<h3 id='21.21'>21.21 <small></small></h3>	<p class='l'>evaṃ triṣv api kāleṣu na yuktā bhavasaṃtatiḥ / triṣu kāleṣu yā nāsti sā kathaṃ bhavasaṃtatiḥ //</p>

<h2 id='22'>22</h2>

<h3 id='22.1'>22.1 <small>(<a href='docExplore?doc_id=MMK_22.1_22.3'>MMK_22.1_22.3</a>)</small></h3>	<p class='l'>skandhā na nānyaḥ skandhebhyo nāsmin skandhā na teṣu saḥ / tathāgataḥ skandhavān na katamo 'tra tathāgataḥ //</p>
<h3 id='22.2'>22.2 <small></small></h3>	<p class='l'>buddhaḥ skandhān upādāya yadi nāsti svabhāvataḥ / svabhāvataś ca yo nāsti kutaḥ sa parabhāvataḥ //</p>
<h3 id='22.3'>22.3 <small></small></h3>	<p class='l'>pratītya parabhāvaṃ yaḥ so 'nātmety upapadyate / yaś cānātmā sa ca kathaṃ bhaviṣyati tathāgataḥ //</p>
<h3 id='22.4'>22.4 <small>(<a href='docExplore?doc_id=MMK_22.4_22.7'>MMK_22.4_22.7</a>)</small></h3>	<p class='l'>yadi nāsti svabhāvaś ca parabhāvaḥ kathaṃ bhavet / svabhāvaparabhāvābhyām ṛte kaḥ sa tathāgataḥ //</p>
<h3 id='22.5'>22.5 <small></small></h3>	<p class='l'>skandhān yady anupādāya bhavet kaścit tathāgataḥ / sa idānīm upādadyād upādāya tato bhavet //</p>
<h3 id='22.6'>22.6 <small></small></h3>	<p class='l'>skandhāṃś cāpy anupādāya nāsti kaścit tathāgataḥ / yaś ca nāsty anupādāya sa upādāsyate katham //</p>
<h3 id='22.7'>22.7 <small></small></h3>	<p class='l'>na bhavaty anupādattam upādānaṃ ca kiṃ cana / na cāsti nirupādānaḥ kathaṃ cana tathāgataḥ //</p>
<h3 id='22.8'>22.8 <small>(<a href='docExplore?doc_id=MMK_22.8_22.11'>MMK_22.8_22.11</a>)</small></h3>	<p class='l'>tattvānyatvena yo nāsti mṛgyamāṇaś ca pañcadhā / upādānena sa kathaṃ prajñapyate tathāgataḥ //</p>
<h3 id='22.9'>22.9 <small></small></h3>	<p class='l'>yad apīdam upādānaṃ tat svabhāvān na vidyate / svabhāvataś ca yan nāsti kutas tat parabhāvataḥ //</p>
<h3 id='22.10'>22.10 <small></small></h3>	<p class='l'>evaṃ śūnyam upādānam upādātā ca sarvaśaḥ / prajñapyate ca śūnyena kathaṃ śūnyas tathāgataḥ //</p>
<h3 id='22.11'>22.11 <small></small></h3>	<p class='l'>śūnyam iti na vaktavyam aśūnyam iti vā bhavet / ubhayaṃ nobhayaṃ ceti prajñaptyarthaṃ tu kathyate //</p>
<h3 id='22.12'>22.12 <small>(<a href='docExplore?doc_id=MMK_22.12_22.16'>MMK_22.12_22.16</a>)</small></h3>	<p class='l'>śāśvatāśāśvatādy atra kutaḥ śānte catuṣṭayam / antānantādi cāpy atra kutaḥ śānte catuṣṭayam //</p>
<h3 id='22.13'>22.13 <small></small></h3>	<p class='l'>ghanagrāho gṛhītas tu yenāstīti tathāgataḥ / nāstīti sa vikalpayan nirvṛtasyāpi kalpayet //</p>
<h3 id='22.14'>22.14 <small></small></h3>	<p class='l'>svabhāvataś ca śūnye 'smiṃś cintā naivopapadyate / paraṃ nirodhād bhavati buddho na bhavatīti vā //</p>
<h3 id='22.15'>22.15 <small></small></h3>	<p class='l'>prapañcayanti ye buddhaṃ prapañcātītam avyayam / te prapañcahatāḥ sarve na paśyanti tathāgatam //</p>
<h3 id='22.16'>22.16 <small></small></h3>	<p class='l'>tathāgato yatsvabhāvas tatsvabhāvam idaṃ jagat / tathāgato niḥsvabhāvo niḥsvabhāvam idaṃ jagat //</p>

<h2 id='23'>23</h2>

<h3 id='23.1'>23.1 <small>(<a href='docExplore?doc_id=MMK_23.1_23.3'>MMK_23.1_23.3</a>)</small></h3>	<p class='l'>saṃkalpaprabhavo rāgo dveṣo mohaś ca kathyate / śubhāśubhaviparyāsān saṃbhavanti pratītya hi //</p>
<h3 id='23.2'>23.2 <small></small></h3>	<p class='l'>śubhāśubhaviparyāsān saṃbhavanti pratītya ye / te svabhāvān na vidyante tasmāt kleśā na tattvataḥ //</p>
<h3 id='23.3'>23.3 <small></small></h3>	<p class='l'>ātmano 'stitvanāstitve na kathaṃ cic ca sidhyataḥ / taṃ vināstitvanāstitve kleśānāṃ sidhyataḥ katham //</p>
<h3 id='23.4'>23.4 <small>(<a href='docExplore?doc_id=MMK_23.4_23.6'>MMK_23.4_23.6</a>)</small></h3>	<p class='l'>kasya cid dhi bhavantīme kleśāḥ sa ca na sidhyati / kaścid āho vinā kaṃcit santi kleśā na kasyacit //</p>
<h3 id='23.5'>23.5 <small></small></h3>	<p class='l'>svakāyadṛṣṭivat kleśāḥ kliṣṭe santi na pañcadhā / svakāyadṛṣṭivat kliṣṭaṃ kleśeṣv api na pañcadhā //</p>
<h3 id='23.6'>23.6 <small></small></h3>	<p class='l'>svabhāvato na vidyante śubhāśubhaviparyayāḥ / pratītya katamān kleśāḥ śubhāśubhaviparyayān //</p>
<h3 id='23.7'>23.7 <small>(<a href='docExplore?doc_id=MMK_23.7_23.10'>MMK_23.7_23.10</a>)</small></h3>	<p class='l'>rūpaśabdarasasparśā gandhā dharmāś ca ṣaḍvidham / vastu rāgasya doṣasya mohasya ca vikalpyate //</p>
<h3 id='23.8'>23.8 <small></small></h3>	<p class='l'>rūpaśabdarasasparśā gandhā dharmāś ca kevalāḥ / gandharvanagarākārā marīcisvapnasaṃnibhāḥ //</p>
<h3 id='23.9'>23.9 <small></small></h3>	<p class='l'>aśubhaṃ vā śubhaṃ vāpi kutas teṣu bhaviṣyati / māyāpuruṣakalpeṣu pratibimbasameṣu ca //</p>
<h3 id='23.10'>23.10 <small></small></h3>	<p class='l'>anapekṣya śubhaṃ nāsty aśubhaṃ prajñapayemahi / yat pratītya śubhaṃ tasmāc chubhaṃ naivopapadyate //</p>
<h3 id='23.11'>23.11 <small>(<a href='docExplore?doc_id=MMK_23.11_23.14'>MMK_23.11_23.14</a>)</small></h3>	<p class='l'>anapekṣyāśubhaṃ nāsti śubhaṃ prajñapayemahi / yat pratītyāśubhaṃ tasmād aśubhaṃ naiva vidyate //</p>
<h3 id='23.12'>23.12 <small></small></h3>	<p class='l'>avidyamāne ca śubhe kuto rāgo bhaviṣyati / aśubhe 'vidyamāne ca kuto dveṣo bhaviṣyati //</p>
<h3 id='23.13'>23.13 <small></small></h3>	<p class='l'>anitye nityam ity evaṃ yadi grāho viparyayaḥ / nānityaṃ vidyate śūnye kuto grāho viparyayaḥ //</p>
<h3 id='23.14'>23.14 <small></small></h3>	<p class='l'>anitye nityam ity evaṃ yadi grāho viparyayaḥ / anityam ity api grāhaḥ śūnye kiṃ na viparyayaḥ //</p>
<h3 id='23.15'>23.15 <small>(<a href='docExplore?doc_id=MMK_23.15_23.18'>MMK_23.15_23.18</a>)</small></h3>	<p class='l'>yena gṛhṇāti yo grāho grahītā yac ca gṛhyate / upaśāntāni sarvāṇi tasmād grāho na vidyate //</p>
<h3 id='23.16'>23.16 <small></small></h3>	<p class='l'>avidyamāne grāhe ca mithyā vā samyag eva vā / bhaved viparyayaḥ kasya bhavet kasyāviparyayaḥ //</p>
<h3 id='23.17'>23.17 <small></small></h3>	<p class='l'>na cāpi viparītasya saṃbhavanti viparyayāḥ / na cāpy aviparītasya saṃbhavanti viparyayāḥ //</p>
<h3 id='23.18'>23.18 <small></small></h3>	<p class='l'>na viparyasyamānasya saṃbhavanti viparyayāḥ / vimṛśasva svayaṃ kasya saṃbhavanti viparyayāḥ //</p>
<h3 id='23.19'>23.19 <small>(<a href='docExplore?doc_id=MMK_23.19_23.22'>MMK_23.19_23.22</a>)</small></h3>	<p class='l'>anutpannāḥ kathaṃ nāma bhaviṣyanti viparyayāḥ / viparyayeṣv ajāteṣu viparyayagataḥ kutaḥ //</p>
<h3 id='23.20'>23.20 <small></small></h3>	<p class='l'>na svato jāyate bhāvaḥ parato naiva jāyate / na svataḥ parataś ceti viparyayagataḥ kutaḥ //</p>
<h3 id='23.21'>23.21 <small></small></h3>	<p class='l'>ātmā ca śuci nityaṃ ca sukhaṃ ca yadi vidyate / ātmā ca śuci nityaṃ ca sukhaṃ ca na viparyayaḥ //</p>
<h3 id='23.22'>23.22 <small></small></h3>	<p class='l'>nātmā ca śuci nityaṃ ca sukhaṃ ca yadi vidyate / anātmā 'śucy anityaṃ ca naiva duḥkhaṃ ca vidyate //</p>
<h3 id='23.23'>23.23 <small>(<a href='docExplore?doc_id=MMK_23.23_23.25'>MMK_23.23_23.25</a>)</small></h3>	<p class='l'>evaṃ nirudhyate 'vidyā viparyayanirodhanāt / avidyāyāṃ niruddhāyāṃ saṃskārādyaṃ nirudhyate //</p>
<h3 id='23.24'>23.24 <small></small></h3>	<p class='l'>yadi bhūtāḥ svabhāvena kleśāḥ kecid dhi kasyacit / kathaṃ nāma prahīyeran kaḥ svabhāvaṃ prahāsyati //</p>
<h3 id='23.25'>23.25 <small></small></h3>	<p class='l'>yady abhūtāḥ svabhāvena kleśāḥ kecid dhi kasyacit / kathaṃ nāma prahīyeran ko 'sadbhāvaṃ prahāsyati //</p>

<h2 id='24'>24</h2>

<h3 id='24.1'>24.1 <small>(<a href='docExplore?doc_id=MMK_24.1_24.4'>MMK_24.1_24.4</a>)</small></h3>	<p class='l'>yadi śūnyam idaṃ sarvam udayo nāsti na vyayaḥ / caturṇām āryasatyānām abhāvas te prasajyate //</p>
<h3 id='24.2'>24.2 <small></small></h3>	<p class='l'>parijñā ca prahāṇaṃ ca bhāvanā sākṣikarma ca / caturṇām āryasatyānām abhāvān nopapadyate //</p>
<h3 id='24.3'>24.3 <small></small></h3>	<p class='l'>tadabhāvān na vidyante catvāry āryaphalāni ca / phalābhāve phalasthā no na santi pratipannakāḥ //</p>
<h3 id='24.4'>24.4 <small></small></h3>	<p class='l'>saṃgho nāsti na cet santi te 'ṣṭau puruṣapudgalāḥ / abhāvāc cāryasatyānāṃ saddharmo 'pi na vidyate //</p>
<h3 id='24.5'>24.5 <small>(<a href='docExplore?doc_id=MMK_24.5_24.7'>MMK_24.5_24.7</a>)</small></h3>	<p class='l'>dharme cāsati saṃghe ca kathaṃ buddho bhaviṣyati / evaṃ trīṇy api ratnāni bruvāṇaḥ pratibādhase //</p>
<h3 id='24.6'>24.6 <small></small></h3>	<p class='l'>śūnyatāṃ phalasadbhāvam adharmaṃ dharmam eva ca / sarvasaṃvyavahārāṃś ca laukikān pratibādhase //</p>
<h3 id='24.7'>24.7 <small></small></h3>	<p class='l'>atra brūmaḥ śūnyatāyāṃ na tvaṃ vetsi prayojanam / śūnyatāṃ śūnyatārthaṃ ca tata evaṃ vihanyase //</p>
<h3 id='24.8'>24.8 <small>(<a href='docExplore?doc_id=MMK_24.8_24.11'>MMK_24.8_24.11</a>)</small></h3>	<p class='l'>dve satye samupāśritya buddhānāṃ dharmadeśanā / lokasaṃvṛtisatyaṃ ca satyaṃ ca paramārthataḥ //</p>
<h3 id='24.9'>24.9 <small></small></h3>	<p class='l'>ye 'nayor na vijānanti vibhāgaṃ satyayor dvayoḥ / te tattvaṃ na vijānanti gambhīraṃ buddhaśāsane //</p>
<h3 id='24.10'>24.10 <small></small></h3>	<p class='l'>vyavahāram anāśritya paramārtho na deśyate / paramārtham anāgamya nirvāṇaṃ nādhigamyate //</p>
<h3 id='24.11'>24.11 <small></small></h3>	<p class='l'>vināśayati durdṛṣṭā śūnyatā mandamedhasam / sarpo yathā durgṛhīto vidyā vā duṣprasādhitā //</p>
<h3 id='24.12'>24.12 <small>(<a href='docExplore?doc_id=MMK_24.12_24.15'>MMK_24.12_24.15</a>)</small></h3>	<p class='l'>ataś ca pratyudāvṛttaṃ cittaṃ deśayituṃ muneḥ / dharmaṃ matvāsya dharmasya mandair duravagāhatām //</p>
<h3 id='24.13'>24.13 <small></small></h3>	<p class='l'>śūnyatāyām adhilayaṃ yaṃ punaḥ kurute bhavān / doṣaprasaṅgo nāsmākaṃ sa śūnye nopapadyate //</p>
<h3 id='24.14'>24.14 <small></small></h3>	<p class='l'>sarvaṃ ca yujyate tasya śūnyatā yasya yujyate / sarvaṃ na yujyate tasya śūnyaṃ yasya na yujyate //</p>
<h3 id='24.15'>24.15 <small></small></h3>	<p class='l'>sa tvaṃ doṣān ātmanīyān asmāsu paripātayan / aśvam evābhirūḍhaḥ sann aśvam evāsi vismṛtaḥ //</p>
<h3 id='24.16'>24.16 <small>(<a href='docExplore?doc_id=MMK_24.16_24.19'>MMK_24.16_24.19</a>)</small></h3>	<p class='l'>svabhāvād yadi bhāvānāṃ sadbhāvam anupaśyasi / ahetupratyayān bhāvāṃs tvam evaṃ sati paśyasi //</p>
<h3 id='24.17'>24.17 <small></small></h3>	<p class='l'>kāryaṃ ca kāraṇaṃ caiva kartāraṃ karaṇaṃ kriyām / utpādaṃ ca nirodhaṃ ca phalaṃ ca pratibādhase //</p>
<h3 id='24.18'>24.18 <small></small></h3>	<p class='l'>yaḥ pratītyasamutpādaḥ śūnyatāṃ tāṃ pracakṣmahe / sā prajñaptir upādāya pratipat saiva madhyamā //</p>
<h3 id='24.19'>24.19 <small></small></h3>	<p class='l'>apratītya samutpanno dharmaḥ kaścin na vidyate / yasmāt tasmād aśūnyo hi dharmaḥ kaścin na vidyate //</p>
<h3 id='24.20'>24.20 <small>(<a href='docExplore?doc_id=MMK_24.20_24.23'>MMK_24.20_24.23</a>)</small></h3>	<p class='l'>yady aśūnyam idaṃ sarvam udayo nāsti na vyayaḥ / caturṇām āryasatyānām abhāvas te prasajyate //</p>
<h3 id='24.21'>24.21 <small></small></h3>	<p class='l'>apratītya samutpannaṃ kuto duḥkhaṃ bhaviṣyati / anityam uktaṃ duḥkhaṃ hi tat svābhāvye na vidyate //</p>
<h3 id='24.22'>24.22 <small></small></h3>	<p class='l'>svabhāvato vidyamānaṃ kiṃ punaḥ samudeṣyate / tasmāt samudayo nāsti śūnyatāṃ pratibādhataḥ //</p>
<h3 id='24.23'>24.23 <small></small></h3>	<p class='l'>na nirodhaḥ svabhāvena sato duḥkhasya vidyate / svabhāvaparyavasthānān nirodhaṃ pratibādhase //</p>
<h3 id='24.24'>24.24 <small>(<a href='docExplore?doc_id=MMK_24.24_24.27'>MMK_24.24_24.27</a>)</small></h3>	<p class='l'>svābhāvye sati mārgasya bhāvanā nopapadyate / athāsau bhāvyate mārgaḥ svābhāvyaṃ te na vidyate //</p>
<h3 id='24.25'>24.25 <small></small></h3>	<p class='l'>yadā duḥkhaṃ samudayo nirodhaś ca na vidyate / mārgo duḥkhanirodhatvāt katamaḥ prāpayiṣyati //</p>
<h3 id='24.26'>24.26 <small></small></h3>	<p class='l'>svabhāvenāparijñānaṃ yadi tasya punaḥ katham / parijñānaṃ nanu kila svabhāvaḥ samavasthitaḥ //</p>
<h3 id='24.27'>24.27 <small></small></h3>	<p class='l'>prahāṇasākṣātkaraṇe bhāvanā caivam eva te / parijñāvan na yujyante catvāry api phalāni ca //</p>
<h3 id='24.28'>24.28 <small>(<a href='docExplore?doc_id=MMK_24.28_24.30'>MMK_24.28_24.30</a>)</small></h3>	<p class='l'>svabhāvenānadhigataṃ yat phalaṃ tat punaḥ katham / śakyaṃ samadhigantuṃ syāt svabhāvaṃ parigṛhṇataḥ //</p>
<h3 id='24.29'>24.29 <small></small></h3>	<p class='l'>phalābhāve phalasthā no na santi pratipannakāḥ / saṃgho nāsti na cet santi te 'ṣṭau puruṣapudgalāḥ //</p>
<h3 id='24.30'>24.30 <small></small></h3>	<p class='l'>abhāvāc cāryasatyānāṃ saddharmo 'pi na vidyate / dharme cāsati saṃghe ca kathaṃ buddho bhaviṣyati //</p>
<h3 id='24.31'>24.31 <small>(<a href='docExplore?doc_id=MMK_24.31_24.33'>MMK_24.31_24.33</a>)</small></h3>	<p class='l'>apratītyāpi bodhiṃ ca tava buddhaḥ prasajyate / apratītyāpi buddhaṃ ca tava bodhiḥ prasajyate //</p>
<h3 id='24.32'>24.32 <small></small></h3>	<p class='l'>yaś cābuddhaḥ svabhāvena sa bodhāya ghaṭann api / na bodhisattvacaryāyāṃ bodhiṃ te 'dhigamiṣyati //</p>
<h3 id='24.33'>24.33 <small></small></h3>	<p class='l'>na ca dharmam adharmaṃ vā kaścij jātu kariṣyati / kim aṣūnyasya kartavyaṃ svabhāvaḥ kriyate na hi //</p>
<h3 id='24.34'>24.34 <small>(<a href='docExplore?doc_id=MMK_24.34_24.40'>MMK_24.34_24.40</a>)</small></h3>	<p class='l'>vinā dharmam adharmaṃ ca phalaṃ hi tava vidyate / dharmādharmanimittaṃ ca phalaṃ tava na vidyate //</p>
<h3 id='24.35'>24.35 <small></small></h3>	<p class='l'>dharmādharmanimittaṃ vā yadi te vidyate phalam / dharmādharmasamutpannam aśūnyaṃ te kathaṃ phalam //</p>
<h3 id='24.36'>24.36 <small></small></h3>	<p class='l'>sarvasaṃvyvahārāṃś ca laukikān pratibādhase / yat pratītyasamutpādaśūnyatāṃ pratibādhase //</p>
<h3 id='24.37'>24.37 <small></small></h3>	<p class='l'>na kartavyaṃ bhavet kiṃcid anārabdhā bhavet kriyā / kārakaḥ syād akurvāṇaḥ śūnyatāṃ pratibādhataḥ //</p>
<h3 id='24.38'>24.38 <small></small></h3>	<p class='l'>ajātam aniruddhaṃ ca kūṭasthaṃ ca bhaviṣyati / vicitrābhir avasthābhiḥ svabhāve rahitaṃ jagat //</p>
<h3 id='24.39'>24.39 <small></small></h3>	<p class='l'>asaṃprāptasya ca prāptir duḥkhaparyantakarma ca / sarvakleśaprahāṇaṃ ca yady aśūnyaṃ na vidyate //</p>
<h3 id='24.40'>24.40 <small></small></h3>	<p class='l'>yaḥ pratītyasamutpādaṃ paśyatīdaṃ sa paśyati / duḥkhaṃ samudayaṃ caiva nirodhaṃ mārgam eva ca //</p>

<h2 id='25'>25</h2>

<h3 id='25.1'>25.1 <small>(<a href='docExplore?doc_id=MMK_25.1_25.4'>MMK_25.1_25.4</a>)</small></h3>	<p class='l'>yadi śūnyam idaṃ sarvam udayo nāsti na vyayaḥ / prahāṇād vā nirodhād vā kasya nirvāṇam iṣyate //</p>
<h3 id='25.2'>25.2 <small></small></h3>	<p class='l'>yady aśūnyam idaṃ sarvam udayo nāsti na vyayaḥ / prahāṇād vā nirodhād vā kasya nirvāṇam iṣyate //</p>
<h3 id='25.3'>25.3 <small></small></h3>	<p class='l'>aprahīṇam asaṃprāptam anucchinnam aśāśvatam / aniruddham anutpannam etan nirvāṇam ucyate //</p>
<h3 id='25.4'>25.4 <small></small></h3>	<p class='l'>bhāvas tāvan na nirvāṇaṃ jarāmaraṇalakṣaṇam / prasajyetāsti bhāvo hi na jarāmaraṇaṃ vinā //</p>
<h3 id='25.5'>25.5 <small>(<a href='docExplore?doc_id=MMK_25.5_25.8'>MMK_25.5_25.8</a>)</small></h3>	<p class='l'>bhāvaś ca yadi nirvāṇaṃ nirvāṇaṃ saṃskṛtaṃ bhavet / nāsaṃskṛto hi vidyate bhāvaḥ kva cana kaś cana //</p>
<h3 id='25.6'>25.6 <small></small></h3>	<p class='l'>bhāvaś ca yadi nirvāṇam anupādāya tat katham / nirvāṇaṃ nānupādāya kaścid bhāvo hi vidyate //</p>
<h3 id='25.7'>25.7 <small></small></h3>	<p class='l'>bhāvo yadi na nirvāṇam abhāvaḥ kiṃ bhaviṣyati / nirvāṇaṃ yatra bhāvo na nābhāvas tatra vidyate //</p>
<h3 id='25.8'>25.8 <small></small></h3>	<p class='l'>yady abhāvaś ca nirvāṇam anupādāya tat katham / nirvāṇaṃ na hy abhāvo 'sti yo 'nupādāya vidyate //</p>
<h3 id='25.9'>25.9 <small>(<a href='docExplore?doc_id=MMK_25.9_25.12'>MMK_25.9_25.12</a>)</small></h3>	<p class='l'>ya ājavaṃjavībhāva upādāya pratītya vā / so 'pratītyānupādāya nirvāṇam upadiśyate //</p>
<h3 id='25.10'>25.10 <small></small></h3>	<p class='l'>prahāṇaṃ cābravīc chāstā bhavasya vibhavasya ca / tasmān na bhāvo nābhāvo nirvāṇam iti yujyate //</p>
<h3 id='25.11'>25.11 <small></small></h3>	<p class='l'>bhaved abhāvo bhāvaś ca nirvāṇam ubhayaṃ yadi / bhaved abhāvo bhāvaś ca mokṣas tac ca na yujyate //</p>
<h3 id='25.12'>25.12 <small></small></h3>	<p class='l'>bhaved abhāvo bhāvaś ca nirvāṇam ubhayaṃ yadi / nānupādāya nirvāṇam upādāyobhayaṃ hi tat //</p>
<h3 id='25.13'>25.13 <small>(<a href='docExplore?doc_id=MMK_25.13_25.16'>MMK_25.13_25.16</a>)</small></h3>	<p class='l'>bhaved abhāvo bhāvaś ca nirvāṇam ubhayaṃ katham / asaṃskṛtaṃ hi nirvāṇaṃ bhāvābhāvau ca saṃskṛtau //</p>
<h3 id='25.14'>25.14 <small></small></h3>	<p class='l'>bhaved abhāvo bhāvaś ca nirvāṇa ubhayaṃ katham / tayor abhāvo hy ekatra prakāśatamasor iva //</p>
<h3 id='25.15'>25.15 <small></small></h3>	<p class='l'>naivābhāvo naiva bhāvo nirvāṇam iti yā 'ñjanā / abhāve caiva bhāve ca sā siddhe sati sidhyati //</p>
<h3 id='25.16'>25.16 <small></small></h3>	<p class='l'>naivābhāvo naiva bhāvo nirvāṇaṃ yadi vidyate / naivābhāvo naiva bhāva iti kena tad ajyate //</p>
<h3 id='25.17'>25.17 <small>(<a href='docExplore?doc_id=MMK_25.17_25.20'>MMK_25.17_25.20</a>)</small></h3>	<p class='l'>paraṃ nirodhād bhagavān bhavatīty eva nājyate / na bhavaty ubhayaṃ ceti nobhayaṃ ceti nājyate //</p>
<h3 id='25.18'>25.18 <small></small></h3>	<p class='l'>tiṣṭhamāno 'pi bhagavān bhavatīty eva nājyate / na bhavaty ubhayaṃ ceti nobhayaṃ ceti nājyate //</p>
<h3 id='25.19'>25.19 <small></small></h3>	<p class='l'>na saṃsārasya nirvāṇāt kiṃcid asti viśeṣaṇam / na nirvāṇasya saṃsārāt kiṃcid asti viśeṣaṇam //</p>
<h3 id='25.20'>25.20 <small></small></h3>	<p class='l'>nirvāṇasya ca yā koṭiḥ koṭiḥ saṃsaraṇasya ca / na tayor antaraṃ kiṃcit susūkṣmam api vidyate //</p>
<h3 id='25.21'>25.21 <small>(<a href='docExplore?doc_id=MMK_25.21_25.24'>MMK_25.21_25.24</a>)</small></h3>	<p class='l'>paraṃ nirodhād antādyāḥ śāśvatādyāś ca dṛṣṭayaḥ / nirvāṇam aparāntaṃ ca pūrvāntaṃ ca samāśritāḥ //</p>
<h3 id='25.22'>25.22 <small></small></h3>	<p class='l'>śūnyeṣu sarvadharmeṣu kim anantaṃ kim antavat / kim anantam antavac ca nānantaṃ nāntavac ca kim //</p>
<h3 id='25.23'>25.23 <small></small></h3>	<p class='l'>kiṃ tad eva kim anyat kiṃ śāśvataṃ kim aśāśvatam / aśāśvataṃ śāśvataṃ ca kiṃ vā nobhayam apy atha //</p>
<h3 id='25.24'>25.24 <small></small></h3>	<p class='l'>sarvopalambhopaśamaḥ prapañcopaśamaḥ śivaḥ / na kva cit kasyacit kaścid dharmo buddhena deśitaḥ //</p>

<h2 id='26'>26</h2>

<h3 id='26.1'>26.1 <small>(<a href='docExplore?doc_id=MMK_26.1_26.4'>MMK_26.1_26.4</a>)</small></h3>	<p class='l'>punarbhavāya saṃskārān avidyānivṛtas tridhā / abhisaṃskurute yāṃs tair gatiṃ gacchati karmabhiḥ //</p>
<h3 id='26.2'>26.2 <small></small></h3>	<p class='l'>vijñānaṃ saṃniviśate saṃskārapratyayaṃ gatau / saṃniviṣṭe 'tha vijñāne nāmarūpaṃ niṣicyate //</p>
<h3 id='26.3'>26.3 <small></small></h3>	<p class='l'>niṣikte nāmarūpe tu ṣaḍāyatanasaṃbhavaḥ / ṣaḍāyatanam āgamya saṃsparśaḥ saṃpravartate //</p>
<h3 id='26.4'>26.4 <small></small></h3>	<p class='l'>cakṣuḥ pratītya rūpaṃ ca samanvāhāram eva ca / nāmarūpaṃ pratītyaivaṃ vijñānaṃ saṃpravartate //</p>
<h3 id='26.5'>26.5 <small>(<a href='docExplore?doc_id=MMK_26.5_26.8'>MMK_26.5_26.8</a>)</small></h3>	<p class='l'>saṃnipātas trayāṇāṃ yo rūpavijñānacakṣuṣām / sparśaḥ sa tasmāt sparśāc ca vedanā saṃpravartate //</p>
<h3 id='26.6'>26.6 <small></small></h3>	<p class='l'>vedanāpratyayā tṛṣṇā vedanārthaṃ hi tṛṣyate / tṛṣyamāṇa upādānam upādatte caturvidham //</p>
<h3 id='26.7'>26.7 <small></small></h3>	<p class='l'>upādāne sati bhava upādātuḥ pravartate / syād dhi yady anupādāno mucyeta na bhaved bhavaḥ //</p>
<h3 id='26.8'>26.8 <small></small></h3>	<p class='l'>pañca skandhāḥ sa ca bhavo bhavāj jātiḥ pravartate / jarāmaraṇaduḥkhādi śokāḥ saparidevanāḥ //</p>
<h3 id='26.9'>26.9 <small>(<a href='docExplore?doc_id=MMK_26.9_26.12'>MMK_26.9_26.12</a>)</small></h3>	<p class='l'>daurmanasyam upāyāsā jāter etat pravartate / kevalasyaivam etasya duḥkhaskandhasya saṃbhavaḥ //</p>
<h3 id='26.10'>26.10 <small></small></h3>	<p class='l'>saṃsāramūlaṃ saṃskārān avidvān saṃskaroty ataḥ / avidvān kārakas tasmān na vidvāṃs tattvadarśanāt //</p>
<h3 id='26.11'>26.11 <small></small></h3>	<p class='l'>avidyāyāṃ niruddhāyāṃ saṃskārāṇām asaṃbhavaḥ / avidyāyā nirodhas tu jñānasyāsyaiva bhāvanāt //</p>
<h3 id='26.12'>26.12 <small></small></h3>	<p class='l'>tasya tasya nirodhena tat tan nābhipravartate / duḥkhaskandhaḥ kevalo 'yam evaṃ samyag nirudhyate //</p>

<h2 id='27'>27</h2>

<h3 id='27.1'>27.1 <small>(<a href='docExplore?doc_id=MMK_27.1_27.4'>MMK_27.1_27.4</a>)</small></h3>	<p class='l'>abhūm atītam adhvānaṃ nābhūvam iti dṛṣṭayaḥ / yās tāḥ śāśvatalokādyāḥ pūrvāntaṃ samupāśritāḥ //</p>
<h3 id='27.2'>27.2 <small></small></h3>	<p class='l'>dṛṣṭayo na bhaviṣyāmi kim anyo 'nāgate 'dhvani / bhaviṣyāmīti cāntādyā aparāntaṃ samāśritāḥ //</p>
<h3 id='27.3'>27.3 <small></small></h3>	<p class='l'>abhūm atītam adhvānam ity etan nopapadyate / yo hi janmasu pūrveṣu sa eva na bhavaty ayam //</p>
<h3 id='27.4'>27.4 <small></small></h3>	<p class='l'>sa evātmeti tu bhaved upādānaṃ viśiṣyate / upādānavinirmukta ātmā te katamaḥ punaḥ //</p>
<h3 id='27.5'>27.5 <small>(<a href='docExplore?doc_id=MMK_27.5_27.8'>MMK_27.5_27.8</a>)</small></h3>	<p class='l'>upādānavinirmukto nāsty ātmeti kṛte sati / syād upādānam evātmā nāsti cātmeti vaḥ punaḥ //</p>
<h3 id='27.6'>27.6 <small></small></h3>	<p class='l'>na copādānam evātmā vyeti tat samudeti ca / kathaṃ hi nāmopādānam upādātā bhaviṣyati //</p>
<h3 id='27.7'>27.7 <small></small></h3>	<p class='l'>anyaḥ punar upādānād ātmā naivopapadyate / gṛhyeta hy anupādāno yady anyo na ca gṛhyate //</p>
<h3 id='27.8'>27.8 <small></small></h3>	<p class='l'>evaṃ nānya upādānān na copādānam eva saḥ / ātmā nāsty anupādāno nāpi nāsty eṣa niścayaḥ //</p>
<h3 id='27.9'>27.9 <small>(<a href='docExplore?doc_id=MMK_27.9_27.12'>MMK_27.9_27.12</a>)</small></h3>	<p class='l'>nābhūm atītam adhvānam ity etan nopapadyate / yo hi janmasu pūrveṣu tato 'nyo na bhavaty ayam //</p>
<h3 id='27.10'>27.10 <small></small></h3>	<p class='l'>yadi hy ayaṃ bhaved anyaḥ pratyākhyāyāpi taṃ bhavet / tathaiva ca sa saṃtiṣṭhet tatra jāyeta cāmṛtaḥ //</p>
<h3 id='27.11'>27.11 <small></small></h3>	<p class='l'>ucchedaḥ karmaṇāṃ nāśaḥ kṛtam anyena karma ca / pratisaṃvedayed anya evam ādi prasajyate //</p>
<h3 id='27.12'>27.12 <small></small></h3>	<p class='l'>nāpy abhūtvā samudbhūto doṣo hy atra prasajyate / kṛtako vā bhaved ātmā saṃbhūto vāpy ahetukaḥ //</p>
<h3 id='27.13'>27.13 <small>(<a href='docExplore?doc_id=MMK_27.13_27.16'>MMK_27.13_27.16</a>)</small></h3>	<p class='l'>evaṃ dṛṣṭir atīte yā nābhūm aham abhūm aham / ubhayaṃ nobhayaṃ ceti naiṣā samupapadyate //</p>
<h3 id='27.14'>27.14 <small></small></h3>	<p class='l'>adhvany anāgate kiṃ nu bhaviṣyāmīti darśanam / na bhaviṣyāmi cety etad atītenādhvanā samam //</p>
<h3 id='27.15'>27.15 <small></small></h3>	<p class='l'>sa devaḥ sa manuṣyaś ced evaṃ bhavati śāśvatam / anutpannaś ca devaḥ syāj jāyate na hi śāśvatam //</p>
<h3 id='27.16'>27.16 <small></small></h3>	<p class='l'>devād anyo manuṣyaś ced aśāśvatam ato bhavet / devād anyo manuṣyaś cet saṃtatir nopapadyate //</p>
<h3 id='27.17'>27.17 <small>(<a href='docExplore?doc_id=MMK_27.17_27.19'>MMK_27.17_27.19</a>)</small></h3>	<p class='l'>divyo yady ekadeśaḥ syād ekadeśaś ca mānuṣaḥ / aśāśvataṃ śāśvataṃ ca bhavet tac ca na yujyate //</p>
<h3 id='27.18'>27.18 <small></small></h3>	<p class='l'>aśāśvataṃ śāśvataṃ ca prasiddham ubhayaṃ yadi / siddhe na śāśvataṃ kāmaṃ naivāśāśvatam ity api //</p>
<h3 id='27.19'>27.19 <small></small></h3>	<p class='l'>kutaścid āgataḥ kaścit kiṃcid gacchet punaḥ kva cit / yadi tasmād anādis tu saṃsāraḥ syān na cāsti saḥ //</p>
<h3 id='27.20'>27.20 <small>(<a href='docExplore?doc_id=MMK_27.20_27.22'>MMK_27.20_27.22</a>)</small></h3>	<p class='l'>nāsti cec chāśvataḥ kaścit ko bhaviṣyaty aśāśvataḥ / śāśvato 'śāśvataś cāpi dvābhyām ābhyāṃ tiraskṛtaḥ //</p>
<h3 id='27.21'>27.21 <small></small></h3>	<p class='l'>antavān yadi lokaḥ syāt paralokaḥ kathaṃ bhavet / athāpy anantavāl lokaḥ paralokaḥ kathaṃ bhavet //</p>
<h3 id='27.22'>27.22 <small></small></h3>	<p class='l'>skandhānām eṣa saṃtāno yasmād dīpārciṣām iva / tasmān nānantavattvaṃ ca nāntavattvaṃ ca yujyate //</p>
<h3 id='27.23'>27.23 <small>(<a href='docExplore?doc_id=MMK_27.23_27.25'>MMK_27.23_27.25</a>)</small></h3>	<p class='l'>pūrve yadi ca bhajyerann utpadyeran na cāpy amī / skandhāḥ skandhān pratītyemān atha loko 'ntavān bhavet //</p>
<h3 id='27.24'>27.24 <small></small></h3>	<p class='l'>pūrve yadi na bhajyerann utpadyeran na cāpyamī / skandhāḥ skandhān pratītyemāl loko 'nanto bhaved atha //</p>
<h3 id='27.25'>27.25 <small></small></h3>	<p class='l'>antavān ekadeśaś ced ekadeśas tv anantavān / syād antavān anantaś ca lokas tac ca na yujyate //</p>
<h3 id='27.26'>27.26 <small>(<a href='docExplore?doc_id=MMK_27.26_27.30'>MMK_27.26_27.30</a>)</small></h3>	<p class='l'>kathaṃ tāvad upādātur ekadeśo vinaṅkṣyate / na naṅkṣyate caikadeśa evaṃ caitan na yujyate //</p>
<h3 id='27.27'>27.27 <small></small></h3>	<p class='l'>upādānaikadeśaś ca kathaṃ nāma vinaṅkṣyate / na naṅkṣyate caikadeśo naitad apy upapadyate //</p>
<h3 id='27.28'>27.28 <small></small></h3>	<p class='l'>antavac cāpy anantaṃ ca prasiddham ubhayaṃ yadi / siddhe naivāntavat kāmaṃ naivānantavad ity api //</p>
<h3 id='27.29'>27.29 <small></small></h3>	<p class='l'>atha vā sarvabhāvānāṃ śūnyatvāc chāśvatādayaḥ / kva kasya katamāḥ kasmāt saṃbhaviṣyanti dṛṣṭayaḥ //</p>
<h3 id='27.30'>27.30 <small></small></h3>	<p class='l'>sarvadṛṣṭiprahāṇāya yaḥ saddharmam adeśayat / anukampām upādāya taṃ namasyāmi gautamam //</div></p>