<div><h1 id='SK'>SK</h1>

<h2 id='1'>1 <small><small>(<a href='docExplore?doc_id=SK_1_3'>SK_1_3</a>)</small></small></h2>	duḥkhatrayā'bhighātāj jijñāsā tadapaghātake hetau / dṛṣṭe sāpā'rthā cen n' aikā'ntā'tyantato 'bhāvāt //
<h2 id='2'>2 <small><small></small></small></h2>	dṛṣṭavad ānuśravikaḥ sa hy aviśuddhi kṣayā'tiśayayuktaḥ / tadviparītaḥ śreyān vyaktā'vyaktajñavijñānāt //
<h2 id='3'>3 <small><small></small></small></h2>	mūlaprakṛtir avikṛtir mahadādyāḥ prakṛtivikṛtayaḥ sapta / ṣoḍaśakas tu vikāro na prakṛtir na vikṛtiḥ puruṣaḥ //
<h2 id='4'>4 <small><small>(<a href='docExplore?doc_id=SK_4_6'>SK_4_6</a>)</small></small></h2>	dṛṣṭam anumānam āptavacanaṃ ca sarvapramāṇasiddhatvāt / trividhaṃ pramāṇam iṣṭaṃ prameyasiddhiḥ pramāṇād dhi //
<h2 id='5'>5 <small><small></small></small></h2>	prativiṣayā'dhyavasāyo dṛṣṭaṃ trividham anumānam ākhyātam / tal liṅgaliṅgipūrvakam āptaśrutir āptavacanaṃ tu //
<h2 id='6'>6 <small><small></small></small></h2>	sāmānyatas tu dṛṣṭād atī'ndriyāṇām pratītir anumānāt / tasmād api cā 'siddham paro'kṣam āptāgamāt siddham //
<h2 id='7'>7 <small><small>(<a href='docExplore?doc_id=SK_7_9'>SK_7_9</a>)</small></small></h2>	atidūrāt sāmīpyād indriyaghātān mano'navasthānāt / saukṣmyād vyavadhānād abhibhavāt samānā'bhihārāc ca //
<h2 id='8'>8 <small><small></small></small></h2>	saukṣmyāt tadanupalabdhir nā 'bhāvāt kāryatas tadupalabdhiḥ / mahadādi tac ca kāryam prakṛtivirūpaṃ sarūpaṃ ca //
<h2 id='9'>9 <small><small></small></small></h2>	asadakaraṇād upādānagrahaṇāt sarvasambhavā'bhāvāt / śaktasya śakyakaraṇāt kāraṇabhāvāc ca satkāryam //
<h2 id='10'>10 <small><small>(<a href='docExplore?doc_id=SK_10_12'>SK_10_12</a>)</small></small></h2>	hetumad anityam avyāpi sakriyam anekam āśritaṃ liṅgam / sā'vayavaṃ paratantraṃ vyaktaṃ viparītam avyaktam //
<h2 id='11'>11 <small><small></small></small></h2>	triguṇam aviveki viṣayaḥ sāmānyam acetanaṃ prasavadharmi / vyaktaṃ tathā pradhānaṃ tadviparītas tathā ca pumān //
<h2 id='12'>12 <small><small></small></small></h2>	prītyaprītiviṣādātmakāḥ prakāśapravṛttiniyamā'rthāḥ / anyo'nyā'bhibhavāśraya jananamithunavṛttayaś ca guṇāḥ //
<h2 id='13'>13 <small><small>(<a href='docExplore?doc_id=SK_13_15'>SK_13_15</a>)</small></small></h2>	sattvaṃ laghu prakāśakam iṣṭam upaṣṭambhakaṃ calaṃ ca rajaḥ / guru varaṇakam eva tamaḥ pradīpavac cā 'rthato vṛttiḥ //
<h2 id='14'>14 <small><small></small></small></h2>	avivekyādi hi siddhaṃ traiguṇyāt tadviparyayā'bhāvāt / kāraṇaguṇātmakatvāt kāryasyā 'vyaktam api siddham //
<h2 id='15'>15 <small><small></small></small></h2>	bhedānāṃ parimāṇāt samanvayāc chaktitaḥ pravṛtteś ca / kāraṇakāryavibhāgād avibhāgād vaiśvarūpasya //
<h2 id='16'>16 <small><small>(<a href='docExplore?doc_id=SK_16_18'>SK_16_18</a>)</small></small></h2>	kāraṇam asty avyaktaṃ pravartate triguṇataḥ samudayāc ca / pariṇāmataḥ salilavat pratipratiguṇāśrayaviśeṣāt //
<h2 id='17'>17 <small><small></small></small></h2>	saṃghātaparā'rthatvāt triguṇādiviparyayād adhiṣṭhānāt / puruṣo 'sti bhoktṛbhāvāt kaivalyā'rthaṃ pravṛtteś ca //
<h2 id='18'>18 <small><small></small></small></h2>	jananamaraṇakaraṇānāṃ pratiniyamād ayugapat pravṛtteś ca / puruṣabahutvaṃ siddhaṃ traiguṇyaviparyayāc c' aiva //
<h2 id='19'>19 <small><small>(<a href='docExplore?doc_id=SK_19_21'>SK_19_21</a>)</small></small></h2>	tasmāc ca viparyāsāt siddhaṃ sākṣitvam asya puruṣasya / kaivalyam mādhyasthyaṃ draṣṭṛtvam akartṛbhāvaś ca //
<h2 id='20'>20 <small><small></small></small></h2>	tasmāt tatsaṃyogād acetanaṃ cetanāvad iva liṅgaṃ / guṇakartṛtve ca tathā karteva bhavaty udāsīnaḥ //
<h2 id='21'>21 <small><small></small></small></h2>	puruṣasya darśanā'rthaṃ kaivalyā'rthaṃ tathā pradhānasya / paṅgvandhavad ubhayor api saṃyogas tatkṛtaḥ sargaḥ //
<h2 id='22'>22 <small><small>(<a href='docExplore?doc_id=SK_22_24'>SK_22_24</a>)</small></small></h2>	prakṛter mahāṃs, tato 'haṃ kāras, tasmād gaṇaś ca ṣoḍaśakaḥ / tasmād api ṣoḍaśakāt pañcabhyaḥ pañca bhūtāni //
<h2 id='23'>23 <small><small></small></small></h2>	adhyavasāyo buddhir dharmo jñānaṃ virāga aiśvaryam / sāttvikam etadrūpaṃ tāmasam asmād viparyastam //
<h2 id='24'>24 <small><small></small></small></h2>	abhimāno 'haṃkāras tasmād dvividhaḥ pravartate sargaḥ / ekādaśakaś ca gaṇas tanmātraḥ pañcakaś c' aiva //
<h2 id='25'>25 <small><small>(<a href='docExplore?doc_id=SK_25_27'>SK_25_27</a>)</small></small></h2>	sāttvika ekādaśakaḥ pravartate vaikṛtād ahaṃkārāt / bhūtādes tanmātraḥ sa tāmasas taijasād ubhayaṃ //
<h2 id='26'>26 <small><small></small></small></h2>	buddhī'ndriyāṇi cakṣuḥ śrotraghrāṇarasanatvagākhyāni / vākpāṇipādapāyū 'pasthān karm'endriyāny āhuḥ //
<h2 id='27'>27 <small><small></small></small></h2>	ubhayātmakam atra manaḥ saṃkalpakam indriyaṃ ca sādharmyāt / guṇapariṇāmaviśeṣān nānātvam bāhyabhedāc ca //
<h2 id='28'>28 <small><small>(<a href='docExplore?doc_id=SK_28_30'>SK_28_30</a>)</small></small></h2>	śabdādiṣu pañcānām ālocanamātram iṣyate vṛttiḥ / vacanādānaviharaṇotsargānandāś ca pañcānām //
<h2 id='29'>29 <small><small></small></small></h2>	svālakṣaṇyaṃ vṛttis trayasya saiṣā bhavaty asāmānyā / sāmānyakaraṇavṛttiḥ prāṇādyā vāyavaḥ pañca //
<h2 id='30'>30 <small><small></small></small></h2>	yugapac catuṣṭayasya tu vṛttiḥ kramaśaś ca tasya nirdiṣṭā / dṛṣṭe tathāpy adṛṣṭe trayasya tatpūrvikā vṛttiḥ //
<h2 id='31'>31 <small><small>(<a href='docExplore?doc_id=SK_31_33'>SK_31_33</a>)</small></small></h2>	svāṃ svām pratipadyante parasparākūtahetukāṃ vṛttim / puruṣā'rtha eva hetur na kena cit kāryate karaṇam //
<h2 id='32'>32 <small><small></small></small></h2>	karaṇaṃ trayodaśavidhaṃ tad āharaṇadhāraṇaprakāśakaram / kāryaṃ ca tasya daśadhāhāryaṃ, dhāryam prakāśyaṃ ca //
<h2 id='33'>33 <small><small></small></small></h2>	antaḥkaraṇaṃ trividhaṃ daśadhā bāhyaṃ trayasya viṣayākhyam / sāmpratakālam bāhyaṃ trikālam ābhyantaraṃ karaṇam //
<h2 id='34'>34 <small><small>(<a href='docExplore?doc_id=SK_34_36'>SK_34_36</a>)</small></small></h2>	buddhī'ndriyāṇi teṣām pañca viśeṣā'viśeṣaviṣayāṇi / vāg bhavati śabdaviṣayā śeṣāṇi tu pañcaviṣayāṇi //
<h2 id='35'>35 <small><small></small></small></h2>	sā'ntaḥkaraṇā buddhiḥ sarvaṃ viṣayam avagāhate yasmāt / tasmāt trividhaṃ karaṇaṃ dvāri dvārāṇi śeṣāṇi //
<h2 id='36'>36 <small><small></small></small></h2>	ete pradīpakalpāḥ parasparavilakṣaṇā guṇaviśeṣāḥ / kṛtsnam puruṣasyā 'rtham prakāśya buddhau prayacchanti //
<h2 id='37'>37 <small><small>(<a href='docExplore?doc_id=SK_37_39'>SK_37_39</a>)</small></small></h2>	sarvam pratyupabhogaṃ yasmāt puruṣasya sādhayati buddhiḥ / saiva ca viśinaṣṭi punaḥ pradhānapuruṣā'ntaraṃ sūkṣmam //
<h2 id='38'>38 <small><small></small></small></h2>	tanmātrāṇy aviśeṣās tebhyo bhūtāni pañca pañcabhyaḥ / ete smṛtā viśeṣāḥ śāntā ghorāś ca mūḍhāś ca //
<h2 id='39'>39 <small><small></small></small></h2>	sūkṣmā mātāpitṛjāḥ saha prabhūtais tridhā viśeṣāḥ syuḥ / sūkṣmās teṣāṃ niyatā mātāpitṛjā nivartante //
<h2 id='40'>40 <small><small>(<a href='docExplore?doc_id=SK_40_42'>SK_40_42</a>)</small></small></h2>	pūrvotpannam asaktaṃ niyatam mahadādi sūkṣmaparyantam / saṃsarati nirupabhogam bhāvair adhivāsitaṃ liṅgam //
<h2 id='41'>41 <small><small></small></small></h2>	citraṃ yathāśrayam ṛte sthāṇvādibhyo vinā yathā chāyā / tadvad vināviśeṣair na tiṣṭhati nirāśrayaṃ liṅgam //
<h2 id='42'>42 <small><small></small></small></h2>	puruṣā'rthahetukam idaṃ nimittanaimittikaprasaṅgena / prakṛter vibhutvayogān naṭavad vyavatiṣṭhate liṅgam //
<h2 id='43'>43 <small><small>(<a href='docExplore?doc_id=SK_43_45'>SK_43_45</a>)</small></small></h2>	sāṃsiddhikāś ca bhāvāḥ prākṛtikā vaikṛtāś ca dharmādyāḥ / dṛṣṭāḥ karaṇāśrayiṇaḥ kāryāśrayiṇaś ca kalalādyāḥ //
<h2 id='44'>44 <small><small></small></small></h2>	dharmeṇa gamanam ūrdhvaṃ gamanam adhastād bhavaty adharmeṇa / jñānena cā 'pavargo viparyayād iṣyate bandhaḥ //
<h2 id='45'>45 <small><small></small></small></h2>	vairāgyāt prakṛtilayaḥ saṃsāro bhavati rājasād rāgāt / aiśvaryād avighāto viparyayāt tadviparyāsaḥ //
<h2 id='46'>46 <small><small>(<a href='docExplore?doc_id=SK_46_48'>SK_46_48</a>)</small></small></h2>	eṣa pratyayasargo viparyayā'śaktituṣṭisiddhyākhyaḥ / guṇavaiṣamyavimardāt tasya ca bhedās tu pañcāśat //
<h2 id='47'>47 <small><small></small></small></h2>	pañca viparyayabhedā bhavanty aśakteś ca karaṇavaikalyāt / aṣṭāviṃśatibhedās tuṣṭir navadhāṣṭadhā siddhiḥ //
<h2 id='48'>48 <small><small></small></small></h2>	bhedas tamaso 'ṣṭavidho mohasya ca daśavidho mahāmohaḥ / tāmisro 'ṣṭādaśadhā tathā bhavaty andhatāmisraḥ //
<h2 id='49'>49 <small><small>(<a href='docExplore?doc_id=SK_49_51'>SK_49_51</a>)</small></small></h2>	ekādaśendriyavadhāḥ saha buddhivadhair aśaktir uddiṣṭā / saptadaśa vadhā buddher viparyayāt tuṣṭisiddhīnām //
<h2 id='50'>50 <small><small></small></small></h2>	ādhyātmikāś catasraḥ prakṛtyupādānakālabhāgyākhyāḥ / bāhyā viṣayoparamāc ca pañca nava tuṣṭayo 'bhimatāḥ //
<h2 id='51'>51 <small><small></small></small></h2>	ūhaḥ śabdo 'dhyayanaṃ duḥkhavighātās trayaḥ suhṛtprāptiḥ / dānaṃ ca siddhayo 'ṣṭau siddheḥ pūrvo 'ṅkuśas trividhaḥ //
<h2 id='52'>52 <small><small>(<a href='docExplore?doc_id=SK_52_54'>SK_52_54</a>)</small></small></h2>	na vinā bhāvair liṅgaṃ na vinā liṅgena bhāvanirvṛttiḥ / liṅgākhyo bhāvākhyas tasmād dvividhaḥ pravartate sargaḥ //
<h2 id='53'>53 <small><small></small></small></h2>	aṣṭavikalpo daivas tairyagyonaś ca pañcadhā bhavati / mānuṣyaś c' aikavidhaḥ samāsato bhautikaḥ sargaḥ //
<h2 id='54'>54 <small><small></small></small></h2>	ūrdhvaṃ sattvaviśālas tamoviśālaś ca mūlataḥ sargaḥ / madhye rajoviśālo brahmādi stambaparyantaḥ //
<h2 id='55'>55 <small><small>(<a href='docExplore?doc_id=SK_55_57'>SK_55_57</a>)</small></small></h2>	tatra jarāmaraṇakṛtaṃ duḥkham prāpnoti cetanaḥ puruṣaḥ / liṅgasyāvinivṛttes tasmād duḥkhaṃ svabhāvena //
<h2 id='56'>56 <small><small></small></small></h2>	ity eṣa prakṛtikṛto mahadādiviśeṣabhūtaparyantaḥ / pratipuruṣavimokṣā'rthaṃ svā'rtha iva parā'rtha ārambhaḥ //
<h2 id='57'>57 <small><small></small></small></h2>	vatsavivṛddhinimittaṃ kṣīrasya yathā pravṛttir ajñasya / puruṣavimokṣanimittaṃ tathā pravṛttiḥ pradhānasya //
<h2 id='58'>58 <small><small>(<a href='docExplore?doc_id=SK_58_60'>SK_58_60</a>)</small></small></h2>	autsukyanivṛttyarthaṃ yathā kriyāsu pravartate lokaḥ / puruṣasya vimokṣā'rtham pravartate tadvad avyaktam //
<h2 id='59'>59 <small><small></small></small></h2>	raṅgasya darśayitvā nivartate nartakī yathā nṛtyāt / puruṣasya tathātmānam prakāśya vinivartate prakṛtiḥ //
<h2 id='60'>60 <small><small></small></small></h2>	nānāvidhair upāyair upakāriṇy anupakāriṇaḥ puṃsaḥ / guṇavaty aguṇasya satas tasyā 'rtham apā'rthakaṃ carati //
<h2 id='61'>61 <small><small>(<a href='docExplore?doc_id=SK_61_63'>SK_61_63</a>)</small></small></h2>	prakṛteḥ sukumārataraṃ na kiṃcid astī 'ti me matir bhavati / yā dṛṣṭāsmī 'ti punar na darśanam upaiti puruṣasya //
<h2 id='62'>62 <small><small></small></small></h2>	tasmān na badhyate 'ddhā na mucyate nā 'pi saṃsarati kaścit / saṃsarati badhyate mucyate ca nānāśrayā prakṛtiḥ //
<h2 id='63'>63 <small><small></small></small></h2>	rūpaiḥ saptabhir eva tu badhnāty ātmānam ātmanā prakṛtiḥ / saiva ca puruṣā'rtham prati vimocayaty ekarūpeṇa //
<h2 id='64'>64 <small><small>(<a href='docExplore?doc_id=SK_64_66'>SK_64_66</a>)</small></small></h2>	evaṃ tattvā'bhyāsān nā 'smi na me nā 'ham ity apariśeṣam / aviparyayād viśuddhaṃ kevalam utpadyate jñānam //
<h2 id='65'>65 <small><small></small></small></h2>	tena nivṛttaprasavām arthavaśāt saptarūpavinivṛttām / prakṛtim paśyati puruṣaḥ prekṣakavad avasthitaḥ susthaḥ //
<h2 id='66'>66 <small><small></small></small></h2>	dṛṣṭā mayety upekṣaka eko dṛṣṭāham ity uparatānyā / sati saṃyoge 'pi tayoḥ prayojanaṃ ṇā 'sti sargasya //
<h2 id='67'>67 <small><small>(<a href='docExplore?doc_id=SK_67_69'>SK_67_69</a>)</small></small></h2>	samyagjñānā'dhigamād dharmādīnām akāraṇaprāptau / tiṣṭhati saṃskāravaśāc cakrabhramavad dhṛtaśarīraḥ //
<h2 id='68'>68 <small><small></small></small></h2>	prāpte śarīrabhede caritā'rthatvāt pradhānavinivṛttau / aikā'ntikam ātyantikam ubhayaṃ kaivalyam āpnoti //
<h2 id='69'>69 <small><small></small></small></h2>	puruṣā'rthajñānam idaṃ guhyam paramarṣiṇā samākhyātam / sthityutpattipralayāś cintyante yatra bhūtānām //
<h2 id='70'>70 <small><small>(<a href='docExplore?doc_id=SK_70_73'>SK_70_73</a>)</small></small></h2>	etat pavitram agryam munir āsuraye 'nukampayā pradadau / āsurir api pañcaśikhāya tena bahudhākṛtaṃ tantram //
<h2 id='71'>71 <small><small></small></small></h2>	śiṣyaparamparayāgatam īśvarakṛṣṇena c' aitad āryābhiḥ / saṃkṣiptam āryamatinā samyag vijñāya siddhā'ntam //
<h2 id='72'>72 <small><small></small></small></h2>	saptatyāṃ kila ye 'rthās te 'rthāḥ kṛtsnasya ṣaṣṭitantrasya / ākhyāyikāvirahitāḥ paravādavivarjitāś cā 'pi //
<h2 id='73'>73 <small><small></small></small></h2>	tasmāt samāsadṛṣṭaṃ śāstram idaṃ nā'rthataś ca parihīṇam / tantrasya bṛhanmūrter darpaṇasaṅkrāntam iva bimbam //</div>