<div class='content'><h2 id='SK'>SK</h2>

<h3 id='1'>1 <small>(<a href='docExplore?doc_id=SK_1_3'>SK_1_3</a>)</small></h3>	<p class='l'>duḥkhatrayā'bhighātāj jijñāsā tadapaghātake hetau / dṛṣṭe sāpā'rthā cen n' aikā'ntā'tyantato 'bhāvāt //</p>
<h3 id='2'>2 <small></small></h3>	<p class='l'>dṛṣṭavad ānuśravikaḥ sa hy aviśuddhi kṣayā'tiśayayuktaḥ / tadviparītaḥ śreyān vyaktā'vyaktajñavijñānāt //</p>
<h3 id='3'>3 <small></small></h3>	<p class='l'>mūlaprakṛtir avikṛtir mahadādyāḥ prakṛtivikṛtayaḥ sapta / ṣoḍaśakas tu vikāro na prakṛtir na vikṛtiḥ puruṣaḥ //</p>
<h3 id='4'>4 <small>(<a href='docExplore?doc_id=SK_4_6'>SK_4_6</a>)</small></h3>	<p class='l'>dṛṣṭam anumānam āptavacanaṃ ca sarvapramāṇasiddhatvāt / trividhaṃ pramāṇam iṣṭaṃ prameyasiddhiḥ pramāṇād dhi //</p>
<h3 id='5'>5 <small></small></h3>	<p class='l'>prativiṣayā'dhyavasāyo dṛṣṭaṃ trividham anumānam ākhyātam / tal liṅgaliṅgipūrvakam āptaśrutir āptavacanaṃ tu //</p>
<h3 id='6'>6 <small></small></h3>	<p class='l'>sāmānyatas tu dṛṣṭād atī'ndriyāṇām pratītir anumānāt / tasmād api cā 'siddham paro'kṣam āptāgamāt siddham //</p>
<h3 id='7'>7 <small>(<a href='docExplore?doc_id=SK_7_9'>SK_7_9</a>)</small></h3>	<p class='l'>atidūrāt sāmīpyād indriyaghātān mano'navasthānāt / saukṣmyād vyavadhānād abhibhavāt samānā'bhihārāc ca //</p>
<h3 id='8'>8 <small></small></h3>	<p class='l'>saukṣmyāt tadanupalabdhir nā 'bhāvāt kāryatas tadupalabdhiḥ / mahadādi tac ca kāryam prakṛtivirūpaṃ sarūpaṃ ca //</p>
<h3 id='9'>9 <small></small></h3>	<p class='l'>asadakaraṇād upādānagrahaṇāt sarvasambhavā'bhāvāt / śaktasya śakyakaraṇāt kāraṇabhāvāc ca satkāryam //</p>
<h3 id='10'>10 <small>(<a href='docExplore?doc_id=SK_10_12'>SK_10_12</a>)</small></h3>	<p class='l'>hetumad anityam avyāpi sakriyam anekam āśritaṃ liṅgam / sā'vayavaṃ paratantraṃ vyaktaṃ viparītam avyaktam //</p>
<h3 id='11'>11 <small></small></h3>	<p class='l'>triguṇam aviveki viṣayaḥ sāmānyam acetanaṃ prasavadharmi / vyaktaṃ tathā pradhānaṃ tadviparītas tathā ca pumān //</p>
<h3 id='12'>12 <small></small></h3>	<p class='l'>prītyaprītiviṣādātmakāḥ prakāśapravṛttiniyamā'rthāḥ / anyo'nyā'bhibhavāśraya jananamithunavṛttayaś ca guṇāḥ //</p>
<h3 id='13'>13 <small>(<a href='docExplore?doc_id=SK_13_15'>SK_13_15</a>)</small></h3>	<p class='l'>sattvaṃ laghu prakāśakam iṣṭam upaṣṭambhakaṃ calaṃ ca rajaḥ / guru varaṇakam eva tamaḥ pradīpavac cā 'rthato vṛttiḥ //</p>
<h3 id='14'>14 <small></small></h3>	<p class='l'>avivekyādi hi siddhaṃ traiguṇyāt tadviparyayā'bhāvāt / kāraṇaguṇātmakatvāt kāryasyā 'vyaktam api siddham //</p>
<h3 id='15'>15 <small></small></h3>	<p class='l'>bhedānāṃ parimāṇāt samanvayāc chaktitaḥ pravṛtteś ca / kāraṇakāryavibhāgād avibhāgād vaiśvarūpasya //</p>
<h3 id='16'>16 <small>(<a href='docExplore?doc_id=SK_16_18'>SK_16_18</a>)</small></h3>	<p class='l'>kāraṇam asty avyaktaṃ pravartate triguṇataḥ samudayāc ca / pariṇāmataḥ salilavat pratipratiguṇāśrayaviśeṣāt //</p>
<h3 id='17'>17 <small></small></h3>	<p class='l'>saṃghātaparā'rthatvāt triguṇādiviparyayād adhiṣṭhānāt / puruṣo 'sti bhoktṛbhāvāt kaivalyā'rthaṃ pravṛtteś ca //</p>
<h3 id='18'>18 <small></small></h3>	<p class='l'>jananamaraṇakaraṇānāṃ pratiniyamād ayugapat pravṛtteś ca / puruṣabahutvaṃ siddhaṃ traiguṇyaviparyayāc c' aiva //</p>
<h3 id='19'>19 <small>(<a href='docExplore?doc_id=SK_19_21'>SK_19_21</a>)</small></h3>	<p class='l'>tasmāc ca viparyāsāt siddhaṃ sākṣitvam asya puruṣasya / kaivalyam mādhyasthyaṃ draṣṭṛtvam akartṛbhāvaś ca //</p>
<h3 id='20'>20 <small></small></h3>	<p class='l'>tasmāt tatsaṃyogād acetanaṃ cetanāvad iva liṅgaṃ / guṇakartṛtve ca tathā karteva bhavaty udāsīnaḥ //</p>
<h3 id='21'>21 <small></small></h3>	<p class='l'>puruṣasya darśanā'rthaṃ kaivalyā'rthaṃ tathā pradhānasya / paṅgvandhavad ubhayor api saṃyogas tatkṛtaḥ sargaḥ //</p>
<h3 id='22'>22 <small>(<a href='docExplore?doc_id=SK_22_24'>SK_22_24</a>)</small></h3>	<p class='l'>prakṛter mahāṃs, tato 'haṃ kāras, tasmād gaṇaś ca ṣoḍaśakaḥ / tasmād api ṣoḍaśakāt pañcabhyaḥ pañca bhūtāni //</p>
<h3 id='23'>23 <small></small></h3>	<p class='l'>adhyavasāyo buddhir dharmo jñānaṃ virāga aiśvaryam / sāttvikam etadrūpaṃ tāmasam asmād viparyastam //</p>
<h3 id='24'>24 <small></small></h3>	<p class='l'>abhimāno 'haṃkāras tasmād dvividhaḥ pravartate sargaḥ / ekādaśakaś ca gaṇas tanmātraḥ pañcakaś c' aiva //</p>
<h3 id='25'>25 <small>(<a href='docExplore?doc_id=SK_25_27'>SK_25_27</a>)</small></h3>	<p class='l'>sāttvika ekādaśakaḥ pravartate vaikṛtād ahaṃkārāt / bhūtādes tanmātraḥ sa tāmasas taijasād ubhayaṃ //</p>
<h3 id='26'>26 <small></small></h3>	<p class='l'>buddhī'ndriyāṇi cakṣuḥ śrotraghrāṇarasanatvagākhyāni / vākpāṇipādapāyū 'pasthān karm'endriyāny āhuḥ //</p>
<h3 id='27'>27 <small></small></h3>	<p class='l'>ubhayātmakam atra manaḥ saṃkalpakam indriyaṃ ca sādharmyāt / guṇapariṇāmaviśeṣān nānātvam bāhyabhedāc ca //</p>
<h3 id='28'>28 <small>(<a href='docExplore?doc_id=SK_28_30'>SK_28_30</a>)</small></h3>	<p class='l'>śabdādiṣu pañcānām ālocanamātram iṣyate vṛttiḥ / vacanādānaviharaṇotsargānandāś ca pañcānām //</p>
<h3 id='29'>29 <small></small></h3>	<p class='l'>svālakṣaṇyaṃ vṛttis trayasya saiṣā bhavaty asāmānyā / sāmānyakaraṇavṛttiḥ prāṇādyā vāyavaḥ pañca //</p>
<h3 id='30'>30 <small></small></h3>	<p class='l'>yugapac catuṣṭayasya tu vṛttiḥ kramaśaś ca tasya nirdiṣṭā / dṛṣṭe tathāpy adṛṣṭe trayasya tatpūrvikā vṛttiḥ //</p>
<h3 id='31'>31 <small>(<a href='docExplore?doc_id=SK_31_33'>SK_31_33</a>)</small></h3>	<p class='l'>svāṃ svām pratipadyante parasparākūtahetukāṃ vṛttim / puruṣā'rtha eva hetur na kena cit kāryate karaṇam //</p>
<h3 id='32'>32 <small></small></h3>	<p class='l'>karaṇaṃ trayodaśavidhaṃ tad āharaṇadhāraṇaprakāśakaram / kāryaṃ ca tasya daśadhāhāryaṃ, dhāryam prakāśyaṃ ca //</p>
<h3 id='33'>33 <small></small></h3>	<p class='l'>antaḥkaraṇaṃ trividhaṃ daśadhā bāhyaṃ trayasya viṣayākhyam / sāmpratakālam bāhyaṃ trikālam ābhyantaraṃ karaṇam //</p>
<h3 id='34'>34 <small>(<a href='docExplore?doc_id=SK_34_36'>SK_34_36</a>)</small></h3>	<p class='l'>buddhī'ndriyāṇi teṣām pañca viśeṣā'viśeṣaviṣayāṇi / vāg bhavati śabdaviṣayā śeṣāṇi tu pañcaviṣayāṇi //</p>
<h3 id='35'>35 <small></small></h3>	<p class='l'>sā'ntaḥkaraṇā buddhiḥ sarvaṃ viṣayam avagāhate yasmāt / tasmāt trividhaṃ karaṇaṃ dvāri dvārāṇi śeṣāṇi //</p>
<h3 id='36'>36 <small></small></h3>	<p class='l'>ete pradīpakalpāḥ parasparavilakṣaṇā guṇaviśeṣāḥ / kṛtsnam puruṣasyā 'rtham prakāśya buddhau prayacchanti //</p>
<h3 id='37'>37 <small>(<a href='docExplore?doc_id=SK_37_39'>SK_37_39</a>)</small></h3>	<p class='l'>sarvam pratyupabhogaṃ yasmāt puruṣasya sādhayati buddhiḥ / saiva ca viśinaṣṭi punaḥ pradhānapuruṣā'ntaraṃ sūkṣmam //</p>
<h3 id='38'>38 <small></small></h3>	<p class='l'>tanmātrāṇy aviśeṣās tebhyo bhūtāni pañca pañcabhyaḥ / ete smṛtā viśeṣāḥ śāntā ghorāś ca mūḍhāś ca //</p>
<h3 id='39'>39 <small></small></h3>	<p class='l'>sūkṣmā mātāpitṛjāḥ saha prabhūtais tridhā viśeṣāḥ syuḥ / sūkṣmās teṣāṃ niyatā mātāpitṛjā nivartante //</p>
<h3 id='40'>40 <small>(<a href='docExplore?doc_id=SK_40_42'>SK_40_42</a>)</small></h3>	<p class='l'>pūrvotpannam asaktaṃ niyatam mahadādi sūkṣmaparyantam / saṃsarati nirupabhogam bhāvair adhivāsitaṃ liṅgam //</p>
<h3 id='41'>41 <small></small></h3>	<p class='l'>citraṃ yathāśrayam ṛte sthāṇvādibhyo vinā yathā chāyā / tadvad vināviśeṣair na tiṣṭhati nirāśrayaṃ liṅgam //</p>
<h3 id='42'>42 <small></small></h3>	<p class='l'>puruṣā'rthahetukam idaṃ nimittanaimittikaprasaṅgena / prakṛter vibhutvayogān naṭavad vyavatiṣṭhate liṅgam //</p>
<h3 id='43'>43 <small>(<a href='docExplore?doc_id=SK_43_45'>SK_43_45</a>)</small></h3>	<p class='l'>sāṃsiddhikāś ca bhāvāḥ prākṛtikā vaikṛtāś ca dharmādyāḥ / dṛṣṭāḥ karaṇāśrayiṇaḥ kāryāśrayiṇaś ca kalalādyāḥ //</p>
<h3 id='44'>44 <small></small></h3>	<p class='l'>dharmeṇa gamanam ūrdhvaṃ gamanam adhastād bhavaty adharmeṇa / jñānena cā 'pavargo viparyayād iṣyate bandhaḥ //</p>
<h3 id='45'>45 <small></small></h3>	<p class='l'>vairāgyāt prakṛtilayaḥ saṃsāro bhavati rājasād rāgāt / aiśvaryād avighāto viparyayāt tadviparyāsaḥ //</p>
<h3 id='46'>46 <small>(<a href='docExplore?doc_id=SK_46_48'>SK_46_48</a>)</small></h3>	<p class='l'>eṣa pratyayasargo viparyayā'śaktituṣṭisiddhyākhyaḥ / guṇavaiṣamyavimardāt tasya ca bhedās tu pañcāśat //</p>
<h3 id='47'>47 <small></small></h3>	<p class='l'>pañca viparyayabhedā bhavanty aśakteś ca karaṇavaikalyāt / aṣṭāviṃśatibhedās tuṣṭir navadhāṣṭadhā siddhiḥ //</p>
<h3 id='48'>48 <small></small></h3>	<p class='l'>bhedas tamaso 'ṣṭavidho mohasya ca daśavidho mahāmohaḥ / tāmisro 'ṣṭādaśadhā tathā bhavaty andhatāmisraḥ //</p>
<h3 id='49'>49 <small>(<a href='docExplore?doc_id=SK_49_51'>SK_49_51</a>)</small></h3>	<p class='l'>ekādaśendriyavadhāḥ saha buddhivadhair aśaktir uddiṣṭā / saptadaśa vadhā buddher viparyayāt tuṣṭisiddhīnām //</p>
<h3 id='50'>50 <small></small></h3>	<p class='l'>ādhyātmikāś catasraḥ prakṛtyupādānakālabhāgyākhyāḥ / bāhyā viṣayoparamāc ca pañca nava tuṣṭayo 'bhimatāḥ //</p>
<h3 id='51'>51 <small></small></h3>	<p class='l'>ūhaḥ śabdo 'dhyayanaṃ duḥkhavighātās trayaḥ suhṛtprāptiḥ / dānaṃ ca siddhayo 'ṣṭau siddheḥ pūrvo 'ṅkuśas trividhaḥ //</p>
<h3 id='52'>52 <small>(<a href='docExplore?doc_id=SK_52_54'>SK_52_54</a>)</small></h3>	<p class='l'>na vinā bhāvair liṅgaṃ na vinā liṅgena bhāvanirvṛttiḥ / liṅgākhyo bhāvākhyas tasmād dvividhaḥ pravartate sargaḥ //</p>
<h3 id='53'>53 <small></small></h3>	<p class='l'>aṣṭavikalpo daivas tairyagyonaś ca pañcadhā bhavati / mānuṣyaś c' aikavidhaḥ samāsato bhautikaḥ sargaḥ //</p>
<h3 id='54'>54 <small></small></h3>	<p class='l'>ūrdhvaṃ sattvaviśālas tamoviśālaś ca mūlataḥ sargaḥ / madhye rajoviśālo brahmādi stambaparyantaḥ //</p>
<h3 id='55'>55 <small>(<a href='docExplore?doc_id=SK_55_57'>SK_55_57</a>)</small></h3>	<p class='l'>tatra jarāmaraṇakṛtaṃ duḥkham prāpnoti cetanaḥ puruṣaḥ / liṅgasyāvinivṛttes tasmād duḥkhaṃ svabhāvena //</p>
<h3 id='56'>56 <small></small></h3>	<p class='l'>ity eṣa prakṛtikṛto mahadādiviśeṣabhūtaparyantaḥ / pratipuruṣavimokṣā'rthaṃ svā'rtha iva parā'rtha ārambhaḥ //</p>
<h3 id='57'>57 <small></small></h3>	<p class='l'>vatsavivṛddhinimittaṃ kṣīrasya yathā pravṛttir ajñasya / puruṣavimokṣanimittaṃ tathā pravṛttiḥ pradhānasya //</p>
<h3 id='58'>58 <small>(<a href='docExplore?doc_id=SK_58_60'>SK_58_60</a>)</small></h3>	<p class='l'>autsukyanivṛttyarthaṃ yathā kriyāsu pravartate lokaḥ / puruṣasya vimokṣā'rtham pravartate tadvad avyaktam //</p>
<h3 id='59'>59 <small></small></h3>	<p class='l'>raṅgasya darśayitvā nivartate nartakī yathā nṛtyāt / puruṣasya tathātmānam prakāśya vinivartate prakṛtiḥ //</p>
<h3 id='60'>60 <small></small></h3>	<p class='l'>nānāvidhair upāyair upakāriṇy anupakāriṇaḥ puṃsaḥ / guṇavaty aguṇasya satas tasyā 'rtham apā'rthakaṃ carati //</p>
<h3 id='61'>61 <small>(<a href='docExplore?doc_id=SK_61_63'>SK_61_63</a>)</small></h3>	<p class='l'>prakṛteḥ sukumārataraṃ na kiṃcid astī 'ti me matir bhavati / yā dṛṣṭāsmī 'ti punar na darśanam upaiti puruṣasya //</p>
<h3 id='62'>62 <small></small></h3>	<p class='l'>tasmān na badhyate 'ddhā na mucyate nā 'pi saṃsarati kaścit / saṃsarati badhyate mucyate ca nānāśrayā prakṛtiḥ //</p>
<h3 id='63'>63 <small></small></h3>	<p class='l'>rūpaiḥ saptabhir eva tu badhnāty ātmānam ātmanā prakṛtiḥ / saiva ca puruṣā'rtham prati vimocayaty ekarūpeṇa //</p>
<h3 id='64'>64 <small>(<a href='docExplore?doc_id=SK_64_66'>SK_64_66</a>)</small></h3>	<p class='l'>evaṃ tattvā'bhyāsān nā 'smi na me nā 'ham ity apariśeṣam / aviparyayād viśuddhaṃ kevalam utpadyate jñānam //</p>
<h3 id='65'>65 <small></small></h3>	<p class='l'>tena nivṛttaprasavām arthavaśāt saptarūpavinivṛttām / prakṛtim paśyati puruṣaḥ prekṣakavad avasthitaḥ susthaḥ //</p>
<h3 id='66'>66 <small></small></h3>	<p class='l'>dṛṣṭā mayety upekṣaka eko dṛṣṭāham ity uparatānyā / sati saṃyoge 'pi tayoḥ prayojanaṃ ṇā 'sti sargasya //</p>
<h3 id='67'>67 <small>(<a href='docExplore?doc_id=SK_67_69'>SK_67_69</a>)</small></h3>	<p class='l'>samyagjñānā'dhigamād dharmādīnām akāraṇaprāptau / tiṣṭhati saṃskāravaśāc cakrabhramavad dhṛtaśarīraḥ //</p>
<h3 id='68'>68 <small></small></h3>	<p class='l'>prāpte śarīrabhede caritā'rthatvāt pradhānavinivṛttau / aikā'ntikam ātyantikam ubhayaṃ kaivalyam āpnoti //</p>
<h3 id='69'>69 <small></small></h3>	<p class='l'>puruṣā'rthajñānam idaṃ guhyam paramarṣiṇā samākhyātam / sthityutpattipralayāś cintyante yatra bhūtānām //</p>
<h3 id='70'>70 <small>(<a href='docExplore?doc_id=SK_70_73'>SK_70_73</a>)</small></h3>	<p class='l'>etat pavitram agryam munir āsuraye 'nukampayā pradadau / āsurir api pañcaśikhāya tena bahudhākṛtaṃ tantram //</p>
<h3 id='71'>71 <small></small></h3>	<p class='l'>śiṣyaparamparayāgatam īśvarakṛṣṇena c' aitad āryābhiḥ / saṃkṣiptam āryamatinā samyag vijñāya siddhā'ntam //</p>
<h3 id='72'>72 <small></small></h3>	<p class='l'>saptatyāṃ kila ye 'rthās te 'rthāḥ kṛtsnasya ṣaṣṭitantrasya / ākhyāyikāvirahitāḥ paravādavivarjitāś cā 'pi //</p>
<h3 id='73'>73 <small></small></h3>	<p class='l'>tasmāt samāsadṛṣṭaṃ śāstram idaṃ nā'rthataś ca parihīṇam / tantrasya bṛhanmūrter darpaṇasaṅkrāntam iva bimbam //</div></p>