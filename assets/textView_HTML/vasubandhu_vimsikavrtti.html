<div class='content'>&lt;Lévi p. 3&gt;

<h2 id='1'>1</h2>

<h3 id='3,i'>3,i <small>(<a href='docExplore?doc_id=ViṃśV_3,i_3,iii'>ViṃśV_3,i_3,iii</a>)</small></h3>

<p>māhāyāne traidhātukaṃ vijñaptimātraṃ vyavasthāpyate । “cittamātraṃ bho jinaputrā yad uta traidhātukam” iti sūtrāt । cittaṃ mano vijñānaṃ vijñaptiś ceti paryāyāḥ । cittam atra sasaṃprayogam abhipretam । mātram ity arthapratiṣedhārtham ।</p>

<h3 id='3,ii'>3,ii <small></small></h3>

<p class='l'>	vijñaptimātram evedam asadarthāvabhāsanāt /</p>
<p class='l'>	yadvat taimirikasyāsatkeśoṇḍūkādidarśanam // 1 //</p>

<h3 id='3,iii'>3,iii <small></small></h3>

<p>nārthaḥ kaścid asti ।</p>

<h2 id='2'>2</h2>

<h3 id='3,iv'>3,iv <small>(<a href='docExplore?doc_id=ViṃśV_3,iv_3,vi'>ViṃśV_3,iv_3,vi</a>)</small></h3>

<p>atra codyate:</p>

<h3 id='3,v'>3,v <small></small></h3>

<p class='l'>	na deśakālaniyamaḥ saṃtānāniyamo na ca /</p>
<p class='l'>	na ca kṛtyakriyā yuktā vijñaptir yadi nārthataḥ // 2 //</p>

<h3 id='3,vi'>3,vi <small></small></h3>

<p>kim uktaṃ bhavati ? yadi vinā rūpādyarthena rūpādivijñaptir utpadyate na rūpādyarthāt, kasmāt kvacid deśa utpadyate, na sarvatra ? tatraiva ca deśe kadācid utpadyate, na sarvadā । taddeśakālapratiṣṭhitānāṃ sarveṣāṃ saṃtānāniyama utpadyate, na kevalam ekasya, yathā taimirikāṇāṃ saṃtāne keśādyābhāso, nānyeṣām ।</p>

<h3 id='3,vii'>3,vii <small>(<a href='docExplore?doc_id=ViṃśV_3,vii'>ViṃśV_3,vii</a>)</small></h3>

<p>kasmād yat taimirikaiḥ keśabhramarādi dṛśyate, tena keśādikriyā na kriyate, na ca tadanyair na kriyate ? yad annapānavastraviṣāyudhādi svapne dṛśyate, tenānnādikriyā na kriyate, na ca tadanyair na kriyate । gandharvanagareṇāsattvān nagarakriyā na kriyate, na ca tadanyair na kriyate । vinārthena eṣv asatsamāneṣu deśakāla&lt;S 35&gt;niyamaḥ saṃtānāniyamaḥ kṛtyakriyā ca na yujyate ।</p>

<p>&lt;Silk p. 37&gt;</p>

<h2 id='3'>3</h2>

<h3 id='37,i'>37,i <small>(<a href='docExplore?doc_id=ViṃśV_37,i_37,iii'>ViṃśV_37,i_37,iii</a>)</small></h3>

<p>na khalu na yujyate, yasmāt:</p>

<h3 id='37,ii'>37,ii <small></small></h3>

<p class='l'>	deśādiniyamaḥ siddhaḥ svapnavat	...</p>

<h3 id='37,iii'>37,iii <small></small></h3>

<p>svapna iva svapnavat । kathaṃ tāvat svapne vināpy arthena kvacid eva deśe kiṃcid grāmārāmastrīpurūṣādikaṃ dṛśyate, na sarvatra । tatraiva ca deśe kadācid dṛśyate, na sarvakālam । iti siddho vināpy arthena deśakālaniyamaḥ ।</p>

<p>&lt;S 39&gt;</p>

<h3 id='39,i'>39,i <small>(<a href='docExplore?doc_id=ViṃśV_39,i_41,i'>ViṃśV_39,i_41,i</a>)</small></h3>

<p class='l'>									... pretavat punaḥ /</p>
<p class='l'>	saṃtānāniyamaḥ	...</p>

<p>&lt;L 4&gt;</p>

<h3 id='39,ii'>39,ii <small></small></h3>

<p>siddha iti vartate । pretānām iva pretavat । kathaṃ siddhaḥ ? samaṃ —</p>

<h3 id='39,iii'>39,iii <small></small></h3>

<p class='l'>					... sarvaiḥ pūyanadyādidarśane // 3 //</p>

<p>&lt;S 41&gt;</p>

<h3 id='41,i'>41,i <small></small></h3>

<p>pūyapūrṇā nadī pūyanadī । ghṛtaghaṭavat । tulyakarmavipākāvasthā hi pretāḥ sarve 'pi pūyapūrṇāṃ nadīṃ paśyanti, naika eva । yathā pūyapūrṇām evaṃ mūtrapurīṣādipūrṇāṃ daṇḍāsidharaiś ca puruṣair adhiṣṭhitām ity ādigrahaṇena । evaṃ saṃtānāniyamo vijñaptīnām asaty apy arthe siddhaḥ ।</p>

<p>&lt;S 43&gt;</p>

<h2 id='4'>4</h2>

<h3 id='43,i'>43,i <small>(<a href='docExplore?doc_id=ViṃśV_43,i_47,i'>ViṃśV_43,i_47,i</a>)</small></h3>

<p class='l'>	svapnopaghātavat kṛtyakriyā	...</p>

<h3 id='43,ii'>43,ii <small></small></h3>

<p>siddheti veditavyam । yathā svapne dvayasamāpattim antareṇa śukravisargalakṣaṇaḥ svapnopaghātaḥ । evaṃ tāvad anyānyair dṛṣṭāntair deśakālaniyamādicatuṣṭayaṃ siddham ।</p>

<p>&lt;S 45&gt;</p>

<h3 id='45,i'>45,i <small></small></h3>

<p class='l'>								... narakavat punaḥ /</p>
<p class='l'>	sarvaṃ	...</p>

<h3 id='45,ii'>45,ii <small></small></h3>

<p>siddham iti veditavyam । narakeṣv iva narakavat । kathaṃ siddham ।</p>

<p>&lt;S 47&gt;</p>

<h3 id='47,i'>47,i <small></small></h3>

<p class='l'>			... narakapālādidarśane taiś ca bādhane // 4 //</p>

<h3 id='47,ii'>47,ii <small>(<a href='docExplore?doc_id=ViṃśV_47,ii_49,i'>ViṃśV_47,ii_49,i</a>)</small></h3>

<p>yathā hi narakeṣu nārakāṇāṃ narakapālādidarśanaṃ deśakālaniyamena siddham । śvavāyasāyasaparvatādyāgamanagamanadarśanaṃ cety ādigrahaṇena । sarveṣāṃ ca, naikasyaiva । taiś ca tadbādhanaṃ siddham asatsv api narakapālādiṣu samānasvakarmavipākādhipatyāt । tathānyatrāpi sarvam etad deśakālaniyamādicatuṣṭayaṃ siddham iti veditavyam ।</p>

<p>&lt;S 49&gt;</p>

<h3 id='49,i'>49,i <small></small></h3>

<p>kiṃ punaḥ kāraṇaṃ narakapālās te ca śvāno vāyasāś ca sattvā neṣyante ?</p>

<h3 id='49,ii'>49,ii <small>(<a href='docExplore?doc_id=ViṃśV_49,ii'>ViṃśV_49,ii</a>)</small></h3>

<p>ayogāt । na hi te nārakā yujyante, tathaiva tadduḥkhāpratisaṃvedanāt । parasparaṃ yātayatām “ime nārakāḥ, ime narakapālāḥ” iti vyavasthā na syāt । tulyākṛtipramāṇabalānāṃ ca parasparaṃ yātayatāṃ na tathā bhayaṃ syāt । dāhaduḥkhaṃ ca pradīptāyām ayomayyāṃ bhūmāv asahamānāḥ kathaṃ tatra parān yātayeyuḥ ? anārakāṇāṃ vā narake kutaḥ saṃbhavaḥ ?</p>

<p>&lt;S 51&gt;</p>

<h2 id='5'>5</h2>

<h3 id='51,i'>51,i <small>(<a href='docExplore?doc_id=ViṃśV_51,i_53,ii'>ViṃśV_51,i_53,ii</a>)</small></h3>

<p>kathaṃ tāvat tiraścāṃ svarge saṃbhavaḥ ? evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ syāt ।</p>

<p>&lt;S 53&gt;</p>

<h3 id='53,i'>53,i <small></small></h3>

<p class='l'>	tiraścāṃ saṃbhavaḥ svarge yathā na narake tathā /</p>
<p class='l'>	na pretānāṃ yatas tajjaṃ duḥkhaṃ nānubhavanti te // 5 //</p>

<h3 id='53,ii'>53,ii <small></small></h3>

<p>ye hi tiryañcaḥ svarge saṃbhavanti, te tadbhājanalokasukhasaṃvartanīyena karmaṇā tatra saṃbhūtās tajjaṃ sukhaṃ pratyanubhavanti । na caivaṃ narakapālādayo nārakaṃ duḥkhaṃ pratyanubhavanti । tasmān na tiraścāṃ saṃbhavo yuktaḥ, nāpi pretānām ।</p>

<p>&lt;S 55&gt;</p>

<h2 id='6'>6</h2>

<h3 id='55,i'>55,i <small>(<a href='docExplore?doc_id=ViṃśV_55,i_57,ii'>ViṃśV_55,i_57,ii</a>)</small></h3>

<p>teṣāṃ tarhi &lt;L 5&gt; nārakāṇāṃ karmabhis tatra bhūtaviśeṣāḥ saṃbhavanti varṇākṛtipramāṇabalaviśiṣṭāḥ, ye narakapālādisaṃjñāṃ pratilabhante । tathā ca pariṇamanti yad vividhāṃ hastavikṣepādikriyāṃ kurvanto dṛśyante bhayotpādanārtham, yathā meṣākṛtayaḥ parvatā āgacchanto gacchantaḥ, ayaḥśālmalīvane ca kaṇṭakā adhomukhībhavanta ūrdhvamukhībhavantaś ceti । na te na saṃbhavanty eva ।</p>

<p>&lt;S 57&gt;</p>

<h3 id='57,i'>57,i <small></small></h3>

<p class='l'>	yadi tatkarmabhis tatra bhūtānāṃ saṃbhavas tathā /</p>
<p class='l'>	iṣyate pariṇāmaś ca kiṃ vijñānasya neṣyate // 6 //</p>

<h3 id='57,ii'>57,ii <small></small></h3>

<p>vijñānasyaiva tatkarmabhis tathā pariṇāmaḥ kasmān neṣyate ? kiṃ punar bhūtāni kalpyante ? api ca:</p>

<p>&lt;S 59&gt;</p>

<h2 id='7'>7</h2>

<h3 id='59,i'>59,i <small>(<a href='docExplore?doc_id=ViṃśV_59,i_61,i'>ViṃśV_59,i_61,i</a>)</small></h3>

<p class='l'>	karmaṇo vāsanānyatra phalam anyatra kalpyate /</p>
<p class='l'>	tatraiva neṣyate yatra vāsanā kiṃ nu kāraṇam // 7 //</p>

<h3 id='59,ii'>59,ii <small></small></h3>

<p>yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaś ca, tasya karmaṇo vāsanā teṣāṃ vijñānasaṃtānasaṃniviṣṭā, nānyatra । yatraiva ca vāsanā, tatraiva tasyāḥ phalaṃ tādṛśo vijñānapariṇāmaḥ kiṃ neṣyate ? yatra vāsanā nāsti, tatra tasyāḥ phalaṃ kalpyata iti kim atra kāraṇam ?</p>

<p>&lt;S 61&gt;</p>

<h3 id='61,i'>61,i <small></small></h3>

<p>āgamaḥ kāraṇam । yadi vijñānam eva rūpādipratibhāsaṃ syāt, na rūpādiko 'rthaḥ, tadā rūpādyāyatanāstitvaṃ bhagavatā noktaṃ syāt ।</p>

<p>&lt;S 63&gt;</p>

<h2 id='8'>8</h2>

<h3 id='63,i'>63,i <small>(<a href='docExplore?doc_id=ViṃśV_63,i_65,ii'>ViṃśV_63,i_65,ii</a>)</small></h3>

<p>akāraṇam etat, yasmāt:</p>

<h3 id='63,ii'>63,ii <small></small></h3>

<p class='l'>	rūpādyāyatanāstitvaṃ tadvineyajanaṃ prati /</p>
<p class='l'>	abhiprāyavaśād uktam upapādukasattvavat // 8 //</p>

<h3 id='63,iii'>63,iii <small></small></h3>

<p>yathā “asti sattva upapādukaḥ” ity uktaṃ bhagavatā'bhiprāyavaśāc cittasaṃtatyanucchedam āyatyām abhipretya ।</p>

<p>&lt;S 65&gt;</p>

<h3 id='65,i'>65,i <small></small></h3>

<p class='l'>	“nāstīha sattva ātmā vā dharmās tv ete sahetukāḥ /”</p>

<h3 id='65,ii'>65,ii <small></small></h3>

<p>iti vacanāt । evaṃ rūpādyāyatanāstitvam apy uktaṃ bhagavatā taddeśanāvineyajanam adhikṛtya, ity ābhiprāyikaṃ tad vacanam ।</p>

<p>&lt;S 67&gt;</p>

<h2 id='9'>9</h2>

<h3 id='67,i'>67,i <small>(<a href='docExplore?doc_id=ViṃśV_67,i_69,i'>ViṃśV_67,i_69,i</a>)</small></h3>

<p>ko 'trābhiprāyaḥ ।</p>

<h3 id='67,ii'>67,ii <small></small></h3>

<p class='l'>	yataḥ svabījād vijñaptir yadābhāsā pravartate /</p>
<p class='l'>	dvividhāyatanatvena te tasyā munir abravīt // 9 //</p>

<p>&lt;S 69&gt;</p>

<h3 id='69,i'>69,i <small></small></h3>

<p>kim uktaṃ bhavati ? rūpapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījam, yatpratibhāsā ca sā, te tasyā vijñapteś cakṣūrūpāyatanatvena &lt;L 6&gt; yathākramaṃ bhagavān abravīt । evaṃ yāvat spraṣṭavyapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījam, yatpratibhāsā ca sā, te tasyā kāyaspraṣṭavyāyatanatvena yathākramaṃ bhagavān abravīt । ity ayam abhiprāyaḥ ।</p>

<p>&lt;S 71&gt;</p>

<h2 id='10'>10</h2>

<h3 id='71,i'>71,i <small>(<a href='docExplore?doc_id=ViṃśV_71,i_71,iii'>ViṃśV_71,i_71,iii</a>)</small></h3>

<p>evaṃ punar abhiprāyavaśena deśayitvā ko guṇāḥ ?</p>

<h3 id='71,ii'>71,ii <small></small></h3>

<p class='l'>	tathā pudgalanairātmyapraveśo hi	...</p>

<h3 id='71,iii'>71,iii <small></small></h3>

<p>tathā hi deśyamāne pudgalanairātmyaṃ praviśanti । dvayaṣaṭkābhyāṃ vijñānaṣaṭkaṃ pravartate । na tu kaścid eko draṣṭāsti, na yāvan mantā, ity evaṃ viditvā ye pudgalanairātmyadeśanāvineyāḥ, te pudgalanairātmyaṃ praviśanti ।</p>

<p>&lt;S 73&gt;</p>

<h3 id='73,i'>73,i <small>(<a href='docExplore?doc_id=ViṃśV_73,i_77,ii'>ViṃśV_73,i_77,ii</a>)</small></h3>

<p class='l'>										... anyathā punaḥ /</p>
<p class='l'>	deśanā dharmanairātmyapraveśaḥ	...</p>

<h3 id='73,ii'>73,ii <small></small></h3>

<p>anyatheti vijñaptimātradeśanā । kathaṃ dharmanairātmyapraveśaḥ ? vijñaptimātram idaṃ rūpādidharmapratibhāsam utpadyate, na tu rūpādilakṣaṇo dharmaḥ kaścid astīti viditvā ।</p>

<p>&lt;S 75&gt;</p>

<h3 id='75,i'>75,i <small></small></h3>

<p>yadi tarhi sarvathā dharmo nāsti, tad api vijñaptimātraṃ nāsti । iti kathaṃ tarhi vyavasthāpyate ?</p>

<p>&lt;S 77&gt;</p>

<h3 id='77,i'>77,i <small></small></h3>

<p>na khalu sarvathā dharmo nāstīty evaṃ dharmanairātmyapraveśo bhavati । api tu:</p>

<h3 id='77,ii'>77,ii <small></small></h3>

<p class='l'>									... kalpitātmanā // 10 //</p>

<p>&lt;S 79&gt;</p>

<h3 id='79,i'>79,i <small>(<a href='docExplore?doc_id=ViṃśV_79,i'>ViṃśV_79,i</a>)</small></h3>

<p>yo bālair dharmāṇāṃ svabhāvo grāhyagrāhakādiḥ parikalpitaḥ, tena kalpitenātmanā teṣāṃ nairātmyam । na tv anabhilāpyenātmanā, yo buddhānāṃ viṣaya iti । evaṃ vijñaptimātrasyāpi vijñaptyantaraparikalpitenātmanā nairātmyapraveśād vijñaptimātravyavasthāpanayā sarvadharmāṇāṃ nairātmyapraveśo bhavati, na tu sarvathā tadastitvāpavādāt । itarathā hi vijñapter api vijñaptyantaram arthaḥ syāt, iti vijñaptimātratvaṃ na sidhyeta, arthavatītvād vijñaptīnām ।</p>

<p>&lt;S 81&gt;</p>

<h2 id='11'>11</h2>

<h3 id='81,i'>81,i <small>(<a href='docExplore?doc_id=ViṃśV_81,i_85,i'>ViṃśV_81,i_85,i</a>)</small></h3>

<p>kathaṃ punar idaṃ pratyetavyam: anenābhiprāyeṇa bhagavatā rūpādyāyatanāstitvam uktam, na punaḥ santy eva tāni, yāni rūpādivijñaptīnāṃ pratyekaṃ viṣayībhavantīti ?</p>

<p>&lt;S 83&gt;</p>

<h3 id='83,i'>83,i <small></small></h3>

<p>yasmāt:</p>

<h3 id='83,ii'>83,ii <small></small></h3>

<p class='l'>	na tad ekaṃ na cānekaṃ viṣayaḥ paramāṇuśaḥ /</p>
<p class='l'>	na ca te saṃhatā yasmāt paramāṇur na sidhyati // 11 //</p>

<p>&lt;S 85&gt;</p>

<h3 id='85,i'>85,i <small></small></h3>

<p>iti kim uktaṃ bhavati ? yat tadrūpādikam āyatanaṃ rūpādivijñaptīnāṃ pratyekaṃ viṣayaḥ syāt, tad ekaṃ vā syāt, yathā'vayavirūpaṃ kalpyate vaiśeṣikaiḥ, anekaṃ vā paramāṇuśaḥ, saṃhatā vā ta eva paramāṇavaḥ । na tāvad ekaṃ viṣayo bhavati, avayavebhyo 'nyasyāvayavirūpasya kvacid apy agrahaṇāt । nāpy anekam, paramāṇūnāṃ &lt;L 7&gt; pratyekam agrahaṇāt । nāpi te saṃhatā viṣayībhavanti, yasmāt paramāṇur ekaṃ dravyaṃ na sidhyati ।</p>

<p>&lt;S 87&gt;</p>

<h2 id='12'>12</h2>

<h3 id='87,i'>87,i <small>(<a href='docExplore?doc_id=ViṃśV_87,i_89,ii'>ViṃśV_87,i_89,ii</a>)</small></h3>

<p>kathaṃ na sidhyati ?</p>

<h3 id='87,ii'>87,ii <small></small></h3>

<p>yasmāt:</p>

<h3 id='87,iii'>87,iii <small></small></h3>

<p class='l'>	ṣaṭkena yugapadyogāt paramāṇoḥ ṣaḍaṃśatā /</p>

<h3 id='87,iv'>87,iv <small></small></h3>

<p>ṣaḍbhyo digbhyaḥ ṣaḍbhiḥ paramāṇubhir yugapadyoge sati paramāṇoḥ ṣaḍaṃśatā prāpnoti, ekasya yo deśas tatrānyasyāsaṃbhavāt ।</p>

<p>&lt;S 89&gt;</p>

<h3 id='89,i'>89,i <small></small></h3>

<p class='l'>	ṣaṇṇāṃ samānadeśatvāt piṇḍaḥ syād aṇumātrakaḥ // 12 //</p>

<h3 id='89,ii'>89,ii <small></small></h3>

<p>atha ya evaikasya paramāṇor deśaḥ, sa eva ṣaṇṇām । tena sarveṣāṃ samānadeśatvāt sarvaḥ piṇḍaḥ paramāṇumātraḥ syāt parasparāvyatirekād iti na kaścit piṇḍo dṛśyaḥ syāt । naiva hi paramāṇavaḥ saṃyujyante, niravayavatvāt । mā bhūd eṣa doṣaprasaṅgaḥ, saṃghātās tu parasparaṃ saṃyujyanta iti kāśmīravaibhāṣikās ta idaṃ praṣṭavyāḥ: yaḥ paramāṇūnāṃ saṃghātaḥ, na sa tebhyo 'rthāntaram iti,</p>

<p>&lt;S 91&gt;</p>

<h2 id='13'>13</h2>

<h3 id='91,i'>91,i <small>(<a href='docExplore?doc_id=ViṃśV_91,i_91,iv'>ViṃśV_91,i_91,iv</a>)</small></h3>

<p class='l'>	paramāṇor asaṃyogāt tatsaṃghāte 'sti kasya saḥ /</p>

<h3 id='91,ii'>91,ii <small></small></h3>

<p>saṃyoga iti vartate ।</p>

<h3 id='91,iii'>91,iii <small></small></h3>

<p class='l'>	na cānavayavatvena tatsaṃyogo na sidhyati // 13 //</p>

<h3 id='91,iv'>91,iv <small></small></h3>

<p>atha saṃghātā apy anyonyaṃ na saṃyujyante । na tarhi paramāṇūnāṃ niravayavatvāt saṃyogo na sidhyatīti vaktavyam, sāvayavasyāpi saṃghātasya saṃyogānabhyupagamāt । ataḥ paramāṇur ekaṃ dravyaṃ na sidhyati । yadi ca paramāṇoḥ saṃyoga iṣyate yadi vā neṣyate:</p>

<p>&lt;S 93&gt;</p>

<h2 id='14'>14</h2>

<h3 id='93,i'>93,i <small>(<a href='docExplore?doc_id=ViṃśV_93,i_95,i'>ViṃśV_93,i_95,i</a>)</small></h3>

<p class='l'>	digbhāgabhedo yasyāsti tasyaikatvaṃ na yujyate /</p>

<h3 id='93,ii'>93,ii <small></small></h3>

<p>anyo hi paramāṇoḥ pūrvadigbhāgo yāvad adhodigbhāga iti digbhāgabhede sati kathaṃ tadātmakasya paramāṇor ekatvaṃ yokṣyate ?</p>

<h3 id='93,iii'>93,iii <small></small></h3>

<p class='l'>	chāyāvṛtī kathaṃ vā	...</p>

<p>&lt;S 95&gt;</p>

<h3 id='95,i'>95,i <small></small></h3>

<p>yady ekaikasya paramāṇor digbhāgabhedo na syāt, ādityodaye katham anyatra pārśve chāyā bhavati, anyatrātapaḥ ? na hi tasyānyaḥ pradeśo 'sti, yatrātapo na syāt । āvaraṇaṃ ca kathaṃ bhavati paramāṇoḥ paramāṇvantareṇa, yadi digbhāgabhedo neṣyate ? na hi kaścid anyaḥ parabhāgo 'sti, yatrāgamanād anyenānyasya pratighātaḥ syāt । asati ca pratighāte sarveṣāṃ samānadeśatvāt sarvaḥ saṃghātaḥ &lt;L 8&gt; paramāṇumātraḥ syād ity uktam ।</p>

<p>&lt;S 97&gt;</p>

<h3 id='97,i'>97,i <small>(<a href='docExplore?doc_id=ViṃśV_97,i_101,iii'>ViṃśV_97,i_101,iii</a>)</small></h3>

<p>kim evaṃ neṣyate: piṇḍasya te chāyāvṛtī, na paramāṇor iti ?</p>

<h3 id='97,ii'>97,ii <small></small></h3>

<p>kiṃ khalu paramāṇubhyo 'nyaḥ piṇḍa iṣyate, yasya te syātām ?</p>

<h3 id='97,iii'>97,iii <small></small></h3>

<p>nety āha:</p>

<p>&lt;S 99&gt;</p>

<h3 id='99,i'>99,i <small></small></h3>

<p class='l'>						... anyo na piṇḍaś cen na tasya te // 14 //</p>

<h3 id='99,ii'>99,ii <small></small></h3>

<p>yadi nānyaḥ paramāṇubhyaḥ piṇḍa iṣyate, na te tasyeti siddhaṃ bhavati ।</p>

<h3 id='99,iii'>99,iii <small></small></h3>

<p>saṃniveśaparikalpa eṣaḥ । “paramāṇuḥ, saṃghātaḥ” iti vā kim anayā cintayā ? lakṣaṇaṃ tu rūpādīnāṃ na pratiṣidhyate ।</p>

<p>&lt;S 101&gt;</p>

<h3 id='101,i'>101,i <small></small></h3>

<p>kiṃ punas teṣāṃ lakṣaṇam ?</p>

<h3 id='101,ii'>101,ii <small></small></h3>

<p>cakṣurādiviṣayatvaṃ nīlāditvaṃ ca ।</p>

<h3 id='101,iii'>101,iii <small></small></h3>

<p>tad evedaṃ saṃpradhāryate: yat tac cakṣurādīnāṃ viṣayo nīlapītādikam iṣyate, kiṃ tad ekaṃ dravyam, atha vā tad anekam? iti ।</p>

<p>&lt;S 103&gt;</p>

<h2 id='15'>15</h2>

<h3 id='103,i'>103,i <small>(<a href='docExplore?doc_id=ViṃśV_103,i_105,i'>ViṃśV_103,i_105,i</a>)</small></h3>

<p>kiṃ cātaḥ ।</p>

<h3 id='103,ii'>103,ii <small></small></h3>

<p>anekatve doṣa uktaḥ ।</p>

<h3 id='103,iii'>103,iii <small></small></h3>

<p class='l'>	ekatve na krameṇetir yugapan na grahāgrahau /</p>
<p class='l'>	vicchinnānekavṛttiś ca sūkṣmānīkṣā ca no bhavet // 15 //</p>

<p>&lt;S 105&gt;</p>

<h3 id='105,i'>105,i <small></small></h3>

<p>yadi yāvad vicchinnaṃ nīlādikaṃ cakṣuṣo viṣayas tad ekaṃ dravyaṃ kalpyate, pṛthivyāṃ krameṇetir na syāt, gamanam ity arthaḥ । sakṛtpādakṣepeṇa sarvasya gatatvāt । arvāgbhāgasya ca grahaṇaṃ parabhāgasya cāgrahaṇaṃ yugapan na syāt । na hi tasyaiva tadānīṃ grahaṇaṃ cāgrahaṇaṃ ca yuktam ।</p>

<p>&lt;S 107&gt;</p>

<h3 id='107,i'>107,i <small>(<a href='docExplore?doc_id=ViṃśV_107,i_109,i'>ViṃśV_107,i_109,i</a>)</small></h3>

<p>vicchinnasya cānekasya hastyaśvādikasyaikatra vṛttir na syāt । yatraiva hy ekam, tatraivāparam, iti kathaṃ tayor viccheda iṣyate ? kathaṃ vā tad ekam, yat prāptaṃ ca tābhyāṃ na ca prāptam, antarāle tacchūnyagrahaṇāt ? sūkṣmāṇāṃ codakajantūnāṃ sthūlaiḥ samānarūpāṇām anīkṣaṇaṃ na syāt, yadi lakṣaṇabhedād eva dravyāntaratvaṃ kalpyate, nānyathā ।</p>

<p>&lt;S 109&gt;</p>

<h3 id='109,i'>109,i <small></small></h3>

<p>tasmād avaśyaṃ paramāṇuśo bhedaḥ kalpayitavyaḥ । sa caiko na sidhyati । tasyāsiddhau rūpādīnāṃ cakṣurādiviṣayatvam asiddham, iti siddhaṃ vijñaptimātraṃ bhavatīti ।</p>

<p>&lt;S 111&gt;</p>

<h2 id='16'>16</h2>

<h3 id='111,i'>111,i <small>(<a href='docExplore?doc_id=ViṃśV_111,i_115,i'>ViṃśV_111,i_115,i</a>)</small></h3>

<p>pramāṇavaśād astitvaṃ nāstitvaṃ vā nirdhāryate, sarveṣāṃ ca pramāṇānāṃ pratyakṣaṃ pramāṇaṃ gariṣṭham । ity asaty arthe katham iyaṃ buddhir bhavati “pratyakṣam” iti ?</p>

<p>&lt;S 113&gt;</p>

<h3 id='113,i'>113,i <small></small></h3>

<p class='l'>	pratyakṣabuddhiḥ svapnādau yathā	...</p>

<h3 id='113,ii'>113,ii <small></small></h3>

<p>vināpy artheneti pūrvam eva jñāpitam ।</p>

<h3 id='113,iii'>113,iii <small></small></h3>

<p class='l'>										... sā ca yadā tadā /</p>
<p class='l'>	na so 'rtho dṛśyate tasya pratyakṣatvaṃ kathaṃ matam // 16 //</p>

<p>&lt;S 115&gt;</p>

<h3 id='115,i'>115,i <small></small></h3>

<p>yadā ca sā pratyakṣabuddhir bhavati “idaṃ me pratyakṣam” iti, tadā na so 'rtho dṛśyate, manovijñānenaiva paricchedāc, cakṣurvijñānasya ca tadā niruddhatvāt । iti kathaṃ tasya pratyakṣatvam iṣṭam ? viśeṣeṇa tu kṣaṇikavādinaḥ, yasya tadānīṃ &lt;L 9&gt; niruddham eva tad rūpaṃ rasādikaṃ vā ।</p>

<p>&lt;S 117&gt;</p>

<h2 id='17'>17</h2>

<h3 id='117,i'>117,i <small>(<a href='docExplore?doc_id=ViṃśV_117,i_119,iii'>ViṃśV_117,i_119,iii</a>)</small></h3>

<p>nānanubhūtaṃ manovijñānena smaryate । ity avaśyam arthānubhavena bhavitavyam, tac ca darśanam । ity evaṃ tadviṣayasya rūpādeḥ pratyakṣatvaṃ matam ।</p>

<p>&lt;S 119&gt;</p>

<h3 id='119,i'>119,i <small></small></h3>

<p>asiddham idam anubhūtasyārthasya smaraṇaṃ bhavatīti, yasmāt:</p>

<h3 id='119,ii'>119,ii <small></small></h3>

<p class='l'>	uktaṃ yathā tadābhāsā vijñaptiḥ	...</p>

<h3 id='119,iii'>119,iii <small></small></h3>

<p>vināpy arthena yathārthābhāsā cakṣurvijñānādikā vijñaptir utpadyate, tathoktam ।</p>

<h3 id='119,iv'>119,iv <small>(<a href='docExplore?doc_id=ViṃśV_119,iv_121,ii'>ViṃśV_119,iv_121,ii</a>)</small></h3>

<p class='l'>									... smaraṇaṃ tataḥ /</p>

<p>&lt;S 121&gt;</p>

<h3 id='121,i'>121,i <small></small></h3>

<p>tato hi vijñapteḥ smṛtisaṃprayuktā tatpratibhāsaiva rūpādivikalpikā manovijñaptir utpadyate । iti na smṛtyutpādād arthānubhavaḥ sidhyati ।</p>

<h3 id='121,ii'>121,ii <small></small></h3>

<p>yadi yathā svapne vijñaptir abhūtārthaviṣayā, tathā jāgrato 'pi syāt, tathaiva tadabhāvaṃ lokaḥ svayam avagacchet । na caivaṃ bhavati । tasmān na svapna ivārthopalabdhiḥ sarvā nirarthikā ।</p>

<p>&lt;S 123&gt;</p>

<h3 id='123,i'>123,i <small>(<a href='docExplore?doc_id=ViṃśV_123,i_123,iii'>ViṃśV_123,i_123,iii</a>)</small></h3>

<p>idam ajñāpakam । yasmāt ।</p>

<h3 id='123,ii'>123,ii <small></small></h3>

<p class='l'>	svapnadṛgviṣayābhāvaṃ nāprabuddho 'vagacchati // 17 //</p>

<h3 id='123,iii'>123,iii <small></small></h3>

<p>evaṃ vitathavikalpābhyāsavāsanānidrayā prasupto lokaḥ svapna ivābhūtam arthaṃ paśyann aprabuddhas tadabhāvaṃ yathāvan nāvagacchati । yadā tu tatpratipakṣalokottaranirvikalpajñānalābhāt prabuddho bhavati, tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ yathāvad avagacchati । iti samānam etat ।</p>

<p>&lt;S 125&gt;</p>

<h2 id='18'>18</h2>

<h3 id='125,i'>125,i <small>(<a href='docExplore?doc_id=ViṃśV_125,i_127,i'>ViṃśV_125,i_127,i</a>)</small></h3>

<p>yadi svasaṃtānapariṇāmaviśeṣād eva sattvānām arthapratibhāsā vijñaptaya utpadyante, nārthaviśeṣāt, tadā ya eṣa pāpakalyāṇamitrasaṃparkāt sadasaddharmaśravaṇāc ca vijñaptiniyamaḥ sattvānām, sa kathaṃ sidhyati asati sadasatsaṃparke taddeśanāyāṃ ca ?</p>

<p>&lt;S 127&gt;</p>

<h3 id='127,i'>127,i <small></small></h3>

<p class='l'>	anyonyādhipatitvena vijñaptiniyamo mithaḥ /</p>

<h3 id='127,ii'>127,ii <small>(<a href='docExplore?doc_id=ViṃśV_127,ii_129,iv'>ViṃśV_127,ii_129,iv</a>)</small></h3>

<p>sarveṣāṃ hi sattvānām anyonyavijñaptyādhipatyena mitho vijñapter niyamo bhavati yathāyogam । mitha iti parasparataḥ । ataḥ saṃtānāntaravijñaptiviśeṣāt saṃtānāntare vijñaptiviśeṣa utpadyate, nārthaviśeṣāt ।</p>

<p>&lt;S 129&gt;</p>

<h3 id='129,i'>129,i <small></small></h3>

<p>yadi yathā svapne nirarthikā vijñaptir evaṃ jāgrato 'pi syāt, kasmāt kuśalākuśalasamudācāre suptāsuptayos tulyaṃ phalam iṣṭāniṣṭam āyatyāṃ na bhavati ?</p>

<h3 id='129,ii'>129,ii <small></small></h3>

<p>yasmāt:</p>

<h3 id='129,iii'>129,iii <small></small></h3>

<p class='l'>	middhenopahataṃ cittaṃ svapne tenāsamaṃ phalam // 18 //</p>

<h3 id='129,iv'>129,iv <small></small></h3>

<p>idam atra kāraṇam, na tv arthasadbhāvaḥ ।</p>

<p>&lt;S 131&gt;</p>

<h2 id='19'>19</h2>

<h3 id='131,i'>131,i <small>(<a href='docExplore?doc_id=ViṃśV_131,i_133,i'>ViṃśV_131,i_133,i</a>)</small></h3>

<p>yadi vijñāptimātram evedam, na kasyacit kāyo 'sti, na vāk, katham upakramyamāṇānām aurabhrikādibhir urabhrādīnāṃ &lt;L 10&gt; maraṇaṃ bhavati ? atatkṛte vā tanmaraṇe katham aurabhrikādīnāṃ prāṇātipātāvadyena yogo bhavati ?</p>

<p>&lt;S 133&gt;</p>

<h3 id='133,i'>133,i <small></small></h3>

<p class='l'>	maraṇam paravijñaptiviśeṣād vikriyā yathā /</p>
<p class='l'>	smṛtilopādikānyeṣāṃ piśācādimanovaśāt // 19 //</p>

<h3 id='133,ii'>133,ii <small>(<a href='docExplore?doc_id=ViṃśV_133,ii'>ViṃśV_133,ii</a>)</small></h3>

<p>yathā hi piśācādimanovaśād anyeṣāṃ smṛtilopasvapnadarśanabhūtagrahāveśavikārā bhavanti, ṛddhivanmanovaśāc ca — yathā sāraṇasyāryamahākātyāyanādhiṣṭhānāt svapnadarśanam, āraṇyakarṣimanaḥpradoṣāc ca vemacitriṇaḥ parājayaḥ — tathā paravijñaptiviśeṣādhipatyāt pareṣāṃ jīvitendriyavirodhinī kācid vikriyotpadyate, yayā sabhāgasaṃtativicchedākhyaṃ maraṇaṃ bhavati । iti veditavyam ।</p>

<p>&lt;S 135&gt;</p>

<h2 id='20'>20</h2>

<h3 id='135,i'>135,i <small>(<a href='docExplore?doc_id=ViṃśV_135,i_135,ii'>ViṃśV_135,i_135,ii</a>)</small></h3>

<p class='l'>	kathaṃ vā daṇḍakāraṇyaśūnyatvam ṛṣikopataḥ /</p>

<h3 id='135,ii'>135,ii <small></small></h3>

<p>yadi paravijñaptiviśeṣādhipatyāt sattvānāṃ maraṇaṃ neṣyate । manodaṇḍasya hi mahāsāvadyatvaṃ sādhayatā bhagavatopālir gṛhapatiḥ pṛṣṭaḥ: “kaccit te gṛhapate śrutaṃ kena tāni daṇḍakāraṇyāni mātaṅgāraṇyāni kaliṅgāraṇyāni śūnyāni medhyībhūtāni ?” tenoktam: “śrutaṃ me bho gautama, ṛṣīṇāṃ manaḥpradoṣeṇeti” ।</p>

<p>&lt;S 137&gt;</p>

<h3 id='137,i'>137,i <small>(<a href='docExplore?doc_id=ViṃśV_137,i_137,ii'>ViṃśV_137,i_137,ii</a>)</small></h3>

<p class='l'>	manodaṇḍo mahāvadyaḥ kathaṃ vā tena sidhyati // 20 //</p>

<h3 id='137,ii'>137,ii <small></small></h3>

<p>yady evaṃ kalpyate “tadabhiprasannair amānuṣais tadvāsinaḥ sattvā utsāditāḥ, na tv ṛṣīṇāṃ manaḥpradoṣān mṛtāḥ” iti, evaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ mahāvadyatamaḥ siddho bhavati ? tanmanaḥpradoṣamātreṇa tāvatāṃ sattvānāṃ maraṇāt sidhyati ।</p>

<p>&lt;S 139&gt;</p>

<h2 id='21'>21</h2>

<h3 id='139,i'>139,i <small>(<a href='docExplore?doc_id=ViṃśV_139,i_141,iv'>ViṃśV_139,i_141,iv</a>)</small></h3>

<p>yadi vijñaptimātram evedaṃ paracittavidaḥ kiṃ paracittaṃ jānanty, atha na ? kiṃ cātaḥ ? yadi na jānanti, kathaṃ paracittavido bhavanti ? atha jānanti:</p>

<p>&lt;S 141&gt;</p>

<h3 id='141,i'>141,i <small></small></h3>

<p class='l'>	paracittavidāṃ jñānam ayathārthaṃ kathaṃ yathā /</p>
<p class='l'>	svacittajñānaṃ	...</p>

<h3 id='141,ii'>141,ii <small></small></h3>

<p>tad api katham ayathārtham ?</p>

<h3 id='141,iii'>141,iii <small></small></h3>

<p class='l'>					... ajñānād yathā buddhasya gocaraḥ // 21 //</p>

<h3 id='141,iv'>141,iv <small></small></h3>

<p>yathā tan nirabhilāpyenātmanā buddhānāṃ gocaraḥ, tathā tadajñānāt । tad ubhayaṃ na yathārtham, vitathapratibhāsatayā grāhyagrāhakavikalpasyāprahīṇatvāt ।</p>

<p>&lt;S 143&gt;</p>

<h2 id='22'>22</h2>

<h3 id='143,i'>143,i <small>(<a href='docExplore?doc_id=ViṃśV_143,i_145,iii'>ViṃśV_143,i_145,iii</a>)</small></h3>

<p>anantaviniścayaprabhedāgādhagāmbhīryāyāṃ vijñaptimātratāyām ।</p>

<h3 id='143,ii'>143,ii <small></small></h3>

<p class='l'>	vijñaptimātratāsiddhiḥ svaśaktisadṛśī mayā /</p>
<p class='l'>	kṛteyaṃ sarvathā sā tu na cintyā	...</p>

<p>&lt;S 145&gt;</p>

<p>&lt;L 11&gt;</p>

<h3 id='145,i'>145,i <small></small></h3>

<p>sarvaprakārā tu sā mādṛśaiś cintayituṃ na śakyā, tarkāviṣayatvāt । kasya punaḥ sā sarvathā gocaraḥ ? ity āha:</p>

<h3 id='145,ii'>145,ii <small></small></h3>

<p class='l'>										... buddhagocaraḥ // 22 //</p>

<h3 id='145,iii'>145,iii <small></small></h3>

<p>buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātād iti ।</p>

<p>&lt;S 147&gt;</p>

<h2 id='colophon'>colophon</h2>

<h3 id='147,i'>147,i <small>(<a href='docExplore?doc_id=ViṃśV_147,i'>ViṃśV_147,i</a>)</small></h3>

viṃśikā vijñaptimātratāsiddhiḥ kṛtir iyam ācāryavasubandhoḥ ॥</div>