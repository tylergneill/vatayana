<div class='content'><h2 id='sambandhaparīkṣā'>sambandhaparīkṣā</h2>

<h3 id='01'>01 <small></small></h3>	<p class='l'>pāratantryaṃ hi sambandhaḥ siddhe kā paratantratā / tasmāt sarvasya bhāvasya sambandho nāsti tattvataḥ //</p>
<h3 id='02'>02 <small></small></h3>	<p class='l'>rūpaśleṣo hi sambandho dvitve sa ca kathaṃ bhavet / tasmāt prakṛtibhinnānāṃ sambandho nāsti tattvataḥ //</p>
<h3 id='03'>03 <small></small></h3>	<p class='l'>parāpekṣā hi sambandhaḥ so 'san katham apekṣate / saṃś ca sarvanirāśaṃso bhāvaḥ katham apekṣate //</p>
<h3 id='04'>04 <small></small></h3>	<p class='l'>dvayor ekābhisambandhāt sambandho yadi taddvayoḥ / kaḥ sambandho 'navasthā ca na sambandhamatis tathā //</p>
<h3 id='05'>05 <small></small></h3>	<p class='l'>tau ca bhāvau tadanyaś ca sarve te svātmani sthitāḥ / ity amiśrāḥ svayaṃ bhāvās tān miśrayati kalpanā //</p>
<h3 id='06'>06 <small></small></h3>	<p class='l'>tām eva cānurundhānaiḥ kriyākārakavācinaḥ / bhāvabhedapratītyarthaṃ saṃyojyante 'bhidhāyakāḥ //</p>
<h3 id='07'>07 <small></small></h3>	<p class='l'>kāryakāraṇabhāvo 'pi tayor asahabhāvataḥ / prasiddhyati kathaṃ dviṣṭho 'dviṣṭhe sambandhatā katham //</p>
<h3 id='08'>08 <small></small></h3>	<p class='l'>krameṇa bhāva ekatra vartamāṇo 'nyanispṛhaḥ / tadabhāve 'pi tadbhāvāt sambandho naikavṛttimān //</p>
<h3 id='09'>09 <small></small></h3>	<p class='l'>yady apekṣya tayor ekam anyatrāsau pravartate / upakārī hy apekṣyaḥ syāt kathaṃ copakaroty asan //</p>
<h3 id='10'>10 <small></small></h3>	<p class='l'>yady ekārthābhisambandhāt kāryakāraṇatā tayoḥ / prāptā dvitvādisambandhāt savyetaraviśāṇayoḥ //</p>
<h3 id='11'>11 <small></small></h3>	<p class='l'>dviṣṭho hi kaścit sambandho nāto 'nyat tasya lakṣaṇam / bhāvābhāvopadhir yogaḥ kāryakāraṇatā yadi //</p>
<h3 id='12'>12 <small></small></h3>	<p class='l'>yogopādhī na tāv eva kāryakāraṇatātra kim / bhedāc cen nanv ayaṃ śabdo niyoktāraṃ samāśritaḥ //</p>
<h3 id='13'>13 <small></small></h3>	<p class='l'>paśyann ekam adṛṣṭasya darśane tadadarśane / apaśyat kāryam anveti vinā vyākhyātṛbhir janaḥ //</p>
<h3 id='14'>14 <small></small></h3>	<p class='l'>darśanādarśane muktvā kāryabuddher asambhavāt / kāryādiśrutir apy atra lāghavārthaṃ niveśitā //</p>
<h3 id='15'>15 <small></small></h3>	<p class='l'>tadbhāvābhāvāt tatkāryagatir yāpy anuvarṇyate / saṃketaviṣayākhyā sā sāsnāder gogatir yathā //</p>
<h3 id='16'>16 <small></small></h3>	<p class='l'>bhāve bhāvini tadbhāvo bhāva eva ca bhāvitā / prasiddhe hetuphalate pratyakṣānupalambhataḥ //</p>
<h3 id='17'>17 <small></small></h3>	<p class='l'>etāvanmātratattvārthāḥ kāryakāraṇagocarāḥ / vikalpā darśayanty arthān mithyārthā ghaṭitān iva //</p>
<h3 id='18'>18 <small></small></h3>	<p class='l'>bhinne kā ghaṭanābhinne kāryakāraṇatāpi kā / bhāve hy anyasya viśliṣṭau śliṣṭau syātāṃ kathaṃ ca tau //</p>
<h3 id='19'>19 <small></small></h3>	<p class='l'>saṃyogisamavāyyādi sarvam etena cintitam / anyonyānupakārāc ca na sambandhī ca tādṛśaḥ //</p>
<h3 id='20'>20 <small></small></h3>	<p class='l'>janane 'pi hi kāryasya kenacit samavāyinā / samavāyī tadā nāsau na tato 'tiprasaṅgataḥ //</p>
<h3 id='21'>21 <small></small></h3>	<p class='l'>tayor anupakāre 'pi samavāye paratra vā / sambandho yadi viśvaṃ syāt samavāyi parasparam //</p>
<h3 id='22'>22 <small></small></h3>	<p class='l'>saṃyogajanane 'pīṣṭau tataḥ saṃyoginau na tau / karmādiyogitāpatteḥ sthiteś ca prativarṇitā //</p>
<h3 id='23'>23 <small></small></h3>	<p class='l'>saṃyogādyāśraye yogyam ayogyaṃ tac ca jāyate / nityaṃ yogyasvabhāvasya tadvaikalyavirodhataḥ //</p>
<h3 id='24'>24 <small>(<a href='docExplore?doc_id=SP_24_27'>SP_24_27</a>)</small></h3>	<p class='l'>iti tadyogyatāvācyaḥ svabhāvo 'sya nirucyatām / vibhāgayogagatibhiḥ kim anyair gamanādibhiḥ //</p>
<h3 id='25'>25 <small></small></h3>	<p class='l'>teṣu satsv api tasyeti sambandhasyāprasiddhitaḥ / yuktaḥ svabhāvabhedo 'yam tat pratikṣaṇajanmanām //</div></p>