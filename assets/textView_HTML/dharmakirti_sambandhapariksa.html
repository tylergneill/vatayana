<div><h1 id='sambandhaparīkṣā'>sambandhaparīkṣā</h1>

<h2 id='01'>01 <small><small></small></small></h2>	pāratantryaṃ hi sambandhaḥ siddhe kā paratantratā / tasmāt sarvasya bhāvasya sambandho nāsti tattvataḥ //
<h2 id='02'>02 <small><small></small></small></h2>	rūpaśleṣo hi sambandho dvitve sa ca kathaṃ bhavet / tasmāt prakṛtibhinnānāṃ sambandho nāsti tattvataḥ //
<h2 id='03'>03 <small><small></small></small></h2>	parāpekṣā hi sambandhaḥ so 'san katham apekṣate / saṃś ca sarvanirāśaṃso bhāvaḥ katham apekṣate //
<h2 id='04'>04 <small><small></small></small></h2>	dvayor ekābhisambandhāt sambandho yadi taddvayoḥ / kaḥ sambandho 'navasthā ca na sambandhamatis tathā //
<h2 id='05'>05 <small><small></small></small></h2>	tau ca bhāvau tadanyaś ca sarve te svātmani sthitāḥ / ity amiśrāḥ svayaṃ bhāvās tān miśrayati kalpanā //
<h2 id='06'>06 <small><small></small></small></h2>	tām eva cānurundhānaiḥ kriyākārakavācinaḥ / bhāvabhedapratītyarthaṃ saṃyojyante 'bhidhāyakāḥ //
<h2 id='07'>07 <small><small></small></small></h2>	kāryakāraṇabhāvo 'pi tayor asahabhāvataḥ / prasiddhyati kathaṃ dviṣṭho 'dviṣṭhe sambandhatā katham //
<h2 id='08'>08 <small><small></small></small></h2>	krameṇa bhāva ekatra vartamāṇo 'nyanispṛhaḥ / tadabhāve 'pi tadbhāvāt sambandho naikavṛttimān //
<h2 id='09'>09 <small><small></small></small></h2>	yady apekṣya tayor ekam anyatrāsau pravartate / upakārī hy apekṣyaḥ syāt kathaṃ copakaroty asan //
<h2 id='10'>10 <small><small></small></small></h2>	yady ekārthābhisambandhāt kāryakāraṇatā tayoḥ / prāptā dvitvādisambandhāt savyetaraviśāṇayoḥ //
<h2 id='11'>11 <small><small></small></small></h2>	dviṣṭho hi kaścit sambandho nāto 'nyat tasya lakṣaṇam / bhāvābhāvopadhir yogaḥ kāryakāraṇatā yadi //
<h2 id='12'>12 <small><small></small></small></h2>	yogopādhī na tāv eva kāryakāraṇatātra kim / bhedāc cen nanv ayaṃ śabdo niyoktāraṃ samāśritaḥ //
<h2 id='13'>13 <small><small></small></small></h2>	paśyann ekam adṛṣṭasya darśane tadadarśane / apaśyat kāryam anveti vinā vyākhyātṛbhir janaḥ //
<h2 id='14'>14 <small><small></small></small></h2>	darśanādarśane muktvā kāryabuddher asambhavāt / kāryādiśrutir apy atra lāghavārthaṃ niveśitā //
<h2 id='15'>15 <small><small></small></small></h2>	tadbhāvābhāvāt tatkāryagatir yāpy anuvarṇyate / saṃketaviṣayākhyā sā sāsnāder gogatir yathā //
<h2 id='16'>16 <small><small></small></small></h2>	bhāve bhāvini tadbhāvo bhāva eva ca bhāvitā / prasiddhe hetuphalate pratyakṣānupalambhataḥ //
<h2 id='17'>17 <small><small></small></small></h2>	etāvanmātratattvārthāḥ kāryakāraṇagocarāḥ / vikalpā darśayanty arthān mithyārthā ghaṭitān iva //
<h2 id='18'>18 <small><small></small></small></h2>	bhinne kā ghaṭanābhinne kāryakāraṇatāpi kā / bhāve hy anyasya viśliṣṭau śliṣṭau syātāṃ kathaṃ ca tau //
<h2 id='19'>19 <small><small></small></small></h2>	saṃyogisamavāyyādi sarvam etena cintitam / anyonyānupakārāc ca na sambandhī ca tādṛśaḥ //
<h2 id='20'>20 <small><small></small></small></h2>	janane 'pi hi kāryasya kenacit samavāyinā / samavāyī tadā nāsau na tato 'tiprasaṅgataḥ //
<h2 id='21'>21 <small><small></small></small></h2>	tayor anupakāre 'pi samavāye paratra vā / sambandho yadi viśvaṃ syāt samavāyi parasparam //
<h2 id='22'>22 <small><small></small></small></h2>	saṃyogajanane 'pīṣṭau tataḥ saṃyoginau na tau / karmādiyogitāpatteḥ sthiteś ca prativarṇitā //
<h2 id='23'>23 <small><small></small></small></h2>	saṃyogādyāśraye yogyam ayogyaṃ tac ca jāyate / nityaṃ yogyasvabhāvasya tadvaikalyavirodhataḥ //
<h2 id='24'>24 <small><small>(<a href='docExplore?doc_id=SAS_24_27'>SAS_24_27</a>)</small></small></h2>	iti tadyogyatāvācyaḥ svabhāvo 'sya nirucyatām / vibhāgayogagatibhiḥ kim anyair gamanādibhiḥ //
<h2 id='25'>25 <small><small></small></small></h2>	teṣu satsv api tasyeti sambandhasyāprasiddhitaḥ / yuktaḥ svabhāvabhedo 'yam tat pratikṣaṇajanmanām //</div>